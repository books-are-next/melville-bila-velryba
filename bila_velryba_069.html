<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="LX.PROVAZEC">
    <meta name="apple-mobile-web-app-capable" content="yes">
    <title>LX.PROVAZEC • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_068.html">
    <link rel="next" href="./bila_velryba_070.html">
    <meta name="nb-order" content="68">
    <link rel="self" href="bila_velryba_069.html">
    <meta name="nb-identifier" content="melville-bila-velryba-f4b8411">
    <meta name="nb-role" content="chapter">
  </head>
  <body data-nb-words="1158" data-nb-chars="7205" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_068.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="11"><span class="idea" data-nb-ref-number="1" id="idea1" data-nb-words="1" data-nb-chars="11">LX.PROVAZEC</span></h1>
        <p class="chunk" data-nb-ref-number="2" data-nb-words="27" data-nb-chars="195"><span class="idea" data-nb-ref-number="2" id="idea2" data-nb-words="27" data-nb-chars="195">Se&nbsp;zřetelem k&nbsp;velrybářské scéně, kterou zakrátko vylíčím, a&nbsp;také abyste lépe porozuměli všem podobným výjevům uvedeným jinde, musíme zde promluvit o&nbsp;magickém, často hrozném velrybářském provazci.</span></p>
        <p class="chunk" data-nb-ref-number="3" data-nb-words="79" data-nb-chars="521"><span class="idea" data-nb-ref-number="3" id="idea3" data-nb-words="79" data-nb-chars="521">Původně se&nbsp;v&nbsp;rybářství používalo provazce z&nbsp;nejlepšího konopí, který býval lehce napouštěn dehtovou párou, ale ne&nbsp;dehtem samým, jak tomu bývá u&nbsp;obyčejných lan. Obvyklé dehtování sice dodá konopí poddajnosti, provazník je&nbsp;snáze zvládne a&nbsp;námořník dostane lano vhodnější pro běžnou potřebu na&nbsp;lodi, ale při obvyklé dávce dehtu by&nbsp;velrybí provazec příliš ztuhl, neboť musí být navíjen hustě. Jak většina námořníků začíná poznávat, dehet lanu nijak nepřidává trvanlivosti ani síly, byť mu&nbsp;dodával tuhosti a&nbsp;hladkosti sebevíc.</span></p>
        <p class="chunk" data-nb-ref-number="4" data-nb-words="69" data-nb-chars="454"><span class="idea" data-nb-ref-number="4" id="idea4" data-nb-words="69" data-nb-chars="454">Americké konopí jako materiál na&nbsp;velrybí provazec bylo v&nbsp;americkém velrybářství v&nbsp;posledních letech skoro úplně nahrazeno konopím z&nbsp;Manily. I&nbsp;když není tak trvanlivé jako americké konopí, je&nbsp;silnější a&nbsp;mnohem měkčí a&nbsp;pružnější. A&nbsp;já dodávám (poněvadž všechno je&nbsp;svým způsobem krásné), že&nbsp;je&nbsp;mnohem krásnější a&nbsp;pro člun ozdobnější než konopí americké. Americké konopí je&nbsp;osmahlý černý chlapík, jakýsi indián, kdežto manilské vypadá jako zlatovlasý Čerkes.</span></p>
        <p class="chunk" data-nb-ref-number="5" data-nb-words="153" data-nb-chars="974"><span class="idea" data-nb-ref-number="5" id="idea5" data-nb-words="153" data-nb-chars="974">Velrybářský provazec je&nbsp;silný toliko dvě třetiny palce. Na&nbsp;první pohled byste ani neřekli, že&nbsp;je&nbsp;opravdu tak pevný. Při zkoušce unese každé z&nbsp;jednapadesáti soukaných vláken zatížení sto dvaceti liber, takže celý provaz snese tah rovnající se&nbsp;váze skoro tří tun. Na&nbsp;délku měří obyčejný provazec k&nbsp;lovu vorvaňů něco přes dvě stě sáhů. Na&nbsp;zádi člunu je&nbsp;spirálovitě stočen v&nbsp;otevřeném bubnu, ne&nbsp;však jako točitá roura destilačního přístroje, nýbrž tak, aby tvořil jedinou cívkovitou slitinu z&nbsp;„kotoučů“ hustě natlačených nebo z&nbsp;vrstev soustředných, plných spirál. Jen „srdce“ čili malá svislá trubice tvoří osu této cívky. Poněvadž nejmenší uzel nebo smyčka by&nbsp;mohly při vytáčení někomu snadno utrhnout paži nebo nohu nebo strhnout celé tělo, je&nbsp;třeba největší opatrnosti při ukládání provazce do&nbsp;bubnu. Někteří harpunáři tomu věnují skoro celé dopoledne: vysoko zvednou provazec a&nbsp;potom jej stáčejí přes kladku do&nbsp;bubnu, aby ho&nbsp;při svinování zbavili všech přehybů a&nbsp;zkroucenin.</span></p>
        <p class="chunk" data-nb-ref-number="6" data-nb-words="105" data-nb-chars="663"><span class="idea" data-nb-ref-number="6" id="idea6" data-nb-words="105" data-nb-chars="663">Anglické čluny užívají místo jednoho bubnu dvou, přičemž je&nbsp;do&nbsp;obou bubnů svinut jeden provazec na&nbsp;pokračování. Má&nbsp;to&nbsp;určitou výhodu. Tyto podvojné bubny jsou tak malé, že&nbsp;se&nbsp;do&nbsp;člunu snáze vpraví a&nbsp;nepůsobí takový tlak. Zato americký buben, který má&nbsp;téměř tři stopy v&nbsp;průměru a&nbsp;výšku tomu odpovídající, bývá trochu velkým nákladem pro plavidlo, jehož prkna jsou jen půl palce silná. Dno velrybářského člunu je&nbsp;totiž jako tenký led, který snese značné zatížení rozptýlené, ale nemnoho soustředěné tíhy. Když je&nbsp;přes americký buben přehozen barevný přehoz z&nbsp;plachtoviny, vypadá to, že&nbsp;vyplouvající člun veze podivuhodně velký svatební koláč jako dárek pro velryby.</span></p>
        <p class="chunk" data-nb-ref-number="7" data-nb-words="150" data-nb-chars="922"><span class="idea" data-nb-ref-number="7" id="idea7" data-nb-words="150" data-nb-chars="922">Oba konce provazce vyčnívají. Dolní konec končí okem nebo smyčkou na&nbsp;kličku, stoupá ode dna bubnu k&nbsp;okraji a&nbsp;visí přes okraj zcela ničím nepoután. To&nbsp;je&nbsp;nutné ze&nbsp;dvou důvodů. Předně: aby bylo snazší připoutat k&nbsp;němu další provazec ze&nbsp;sousedního člunu, jestliže se&nbsp;zasažená velryba potopí tak hluboko, až&nbsp;je&nbsp;nebezpečí, že&nbsp;odnese celý provazec připevněný na&nbsp;první harpunu. V&nbsp;těchto případech bývá velryba zpravidla přesunuta takřka jako džbánek piva z&nbsp;jednoho člunu na&nbsp;druhý, přičemž první člun zůstává stále nablízku, aby svému druhu pomáhal. Za&nbsp;druhé: toto opatření je&nbsp;nutné pro bezpečnost, neboť kdyby byl spodní konec provazce nějak připoután k&nbsp;člunu a&nbsp;kdyby velryba rozvinula provazec až&nbsp;do&nbsp;konce v&nbsp;jediné palčivé minutě, jak se&nbsp;často stává, velryba by&nbsp;se&nbsp;nezastavila, nýbrž strhla by&nbsp;nevyhnutelně člun do&nbsp;mořských hlubin. V&nbsp;tom případě by&nbsp;ho&nbsp;už&nbsp;nikdo nespatřil, i&nbsp;kdyby jeho ztráta byla třeba stokrát veřejně vyvolána.</span></p>
        <p class="chunk" data-nb-ref-number="8" data-nb-words="140" data-nb-chars="846"><span class="idea" data-nb-ref-number="8" id="idea8" data-nb-words="140" data-nb-chars="846">Nežli se&nbsp;člun spustí na&nbsp;lov, vytáhne se&nbsp;horní konec svinutého provazce z&nbsp;bubnu na&nbsp;zádi, otočí se&nbsp;tam kolem kůlu a&nbsp;táhne se&nbsp;zas dopředu po&nbsp;celé délce člunu, přičemž přetíná rukojeť neboli držadlo vesla každého plavce, takže mu&nbsp;při veslování naráží na&nbsp;zápěstí. Prochází také mezi muži, jak střídavě sedí u&nbsp;protilehlých vidlic pro vesla, běží olověnými žlábky na&nbsp;nejzazší špici přídě, kde mu&nbsp;nevelký dřevěný kolík či&nbsp;vřeteno zabraňuje, aby nevyklouzl. Ze&nbsp;žlábků visí malými girlandami přes okraj přídě a&nbsp;vrací se&nbsp;zase do&nbsp;člunu. Asi deset nebo dvacet sáhů bývá omotáno kolem výstupku na&nbsp;přídi, odtud se&nbsp;táhne ještě kousek dál podél okraje k&nbsp;zádi. Potom je&nbsp;připevněn na&nbsp;tak zvanou krátkou šňůru, která se&nbsp;váže přímo na&nbsp;harpunu. Nežli nastane toto spojení, krátká šňůra prochází různými klamavými cestami, jejichž podrobné líčení by&nbsp;bylo příliš únavné.</span></p>
        <p class="chunk" data-nb-ref-number="9" data-nb-words="164" data-nb-chars="1024"><span class="idea" data-nb-ref-number="9" id="idea9" data-nb-words="164" data-nb-chars="1024">Takto provazec obtáčí celý člun složitými křivkami, kroutě a&nbsp;svíjeje se&nbsp;kolem něho snad všemi směry. Všichni veslaři jsou zapleteni do&nbsp;jeho nebezpečných závitů, takže bázlivému oku suchozemců připadají jako indičtí kouzelníci, kterým nejjedovatější hadi neškodně obtáčejí údy. A&nbsp;žádný smrtelník si&nbsp;nedovede poprvé sednout do&nbsp;těchto konopných smyček a&nbsp;lopotit se&nbsp;s&nbsp;vypětím všech sil a&nbsp;nepomyslit přitom na&nbsp;to, že&nbsp;v&nbsp;každém příštím okamžiku může být harpuna vržena a&nbsp;všechny ty&nbsp;hrozné závity se&nbsp;začnou rozvinovat jako kruhové blesky, a&nbsp;nedovede se&nbsp;v&nbsp;této situaci ubránit hrůze, která ho&nbsp;roztřásá až&nbsp;do&nbsp;morku kostí jako třesoucí se&nbsp;huspeninu. A&nbsp;přece zvyk&nbsp;– podivná věc! Co&nbsp;všechno zvyk nedokáže! Nikdy jste při víně neslyšeli veselejší vtipy, radostnější žertování, než uslyšíte na&nbsp;půlpalcovém prkně z&nbsp;bílého cedru ve&nbsp;velrybářském člunu, kde veslaři takto visí v&nbsp;katových smyčkách. A&nbsp;jako šest měšťanů z&nbsp;Calais před králem Eduardem, tak&nbsp;– možno říci&nbsp;– se&nbsp;řítí šestičlenná posádka člunu do&nbsp;tlamy smrti, každý s&nbsp;oprátkou na&nbsp;krku.</span></p>
        <p class="chunk" data-nb-ref-number="10" data-nb-words="122" data-nb-chars="714"><span class="idea" data-nb-ref-number="10" id="idea10" data-nb-words="122" data-nb-chars="714">Stačí snad jen na&nbsp;chvilku se&nbsp;zamyslit, abyste pochopili, proč při velrybářství dochází znovu a&nbsp;znovu k&nbsp;neštěstím&nbsp;– jen málo jich je&nbsp;tu&nbsp;a&nbsp;tam zaznamenáno&nbsp;– při nichž je&nbsp;některý muž stržen provazcem z&nbsp;člunu a&nbsp;ztracen. Sedět v&nbsp;člunu ve&nbsp;chvíli, kdy se&nbsp;šňůra rozvíjí, je&nbsp;jako sedět v&nbsp;mnohonásobném hvízdání parního stroje v&nbsp;plném chodu, kdy se&nbsp;o&nbsp;vás otírá každá pohybující se&nbsp;páka, píst a&nbsp;kolo. A&nbsp;je to&nbsp;horší: uprostřed tohoto vrcholného nebezpečí nemůžete sedět nehnutě, poněvadž se&nbsp;člun houpá jako kolébka a&nbsp;hází člověkem sem a&nbsp;tam docela nepředvídaně, takže jen zásluhou jakési přizpůsobivé čilosti a&nbsp;souladu vůle a&nbsp;činu se&nbsp;vyhnete osudu Mazeppovu a&nbsp;nejste strženi tam, kde vás ani vševidoucí slunce nikdy nevypátrá.</span></p>
        <p class="chunk" data-nb-ref-number="11" data-nb-words="148" data-nb-chars="881"><span class="idea" data-nb-ref-number="11" id="idea11" data-nb-words="148" data-nb-chars="881">A&nbsp;dále: tak jako hluboké ticho, které zřejmě jen předchází a&nbsp;věští bouři, bývá snad hroznější než bouře sama, poněvadž ticho je&nbsp;jen pláštěm a&nbsp;obalem bouře a&nbsp;bouři v&nbsp;sobě jen skrývá, jako puška na&nbsp;pohled neškodná v&nbsp;sobě nese osudný prach, kulku a&nbsp;výbuch&nbsp;– tak i&nbsp;půvabný klid provazce, který se&nbsp;tiše vine kolem veslařů, než je&nbsp;opravdu uveden v&nbsp;činnost&nbsp;– ten v&nbsp;sobě mívá více skutečné hrůzy než kterákoli jiná stránka tohoto nebezpečného zaměstnání. Ale nač o&nbsp;tom ještě mluvit! Všechny lidi ovíjí velrybářský provazec; všichni se&nbsp;narodili s&nbsp;oprátkou na&nbsp;krku. Ale teprve tehdy, když jsou zachváceni prudkým, náhlým děsem smrti, uvědomují si&nbsp;smrtelníci mlčenlivá, skrytá a&nbsp;stále přítomná nebezpečí života. A&nbsp;jste-li filozof, tedy ani na&nbsp;sedadle velrybářského člunu neucítíte v&nbsp;srdci o&nbsp;nic větší hrůzu, než kdybyste seděli u&nbsp;svého večerního ohně a&nbsp;měli vedle sebe pohrabáč, a&nbsp;ne harpunu.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_070.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>