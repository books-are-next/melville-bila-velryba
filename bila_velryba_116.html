<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="CVII.TESAŘ">
    <meta name="apple-mobile-web-app-capable" content="yes">
    <title>CVII.TESAŘ • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_115.html">
    <link rel="next" href="./bila_velryba_117.html">
    <meta name="nb-order" content="115">
    <link rel="self" href="bila_velryba_116.html">
    <meta name="nb-identifier" content="melville-bila-velryba-00e3cd9">
    <meta name="nb-role" content="chapter">
  </head>
  <body data-nb-words="932" data-nb-chars="5862" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_115.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="10"><span class="idea" data-nb-ref-number="1" id="idea1" data-nb-words="1" data-nb-chars="10">CVII.TESAŘ</span></h1>
        <p class="chunk" data-nb-ref-number="2" data-nb-words="71" data-nb-chars="471"><span class="idea" data-nb-ref-number="2" id="idea2" data-nb-words="71" data-nb-chars="471">Usaďte se&nbsp;jako sultán mezi měsíce Saturnovy a&nbsp;podívejte se&nbsp;jen na&nbsp;člověka naprosto osamoceného, na&nbsp;pojem člověka; připadá vám jako zázrak, jako cosi velkolepého a&nbsp;strastného. Ale podívejte se&nbsp;z&nbsp;téhož hlediska na&nbsp;lidstvo vcelku, a&nbsp;bude se&nbsp;vám z&nbsp;větší části zdát stádem zbytečných duplikátů současných i&nbsp;dědičných. Tesař na&nbsp;Pequodě nebyl duplikátem, třebaže byl nejskromnější, a&nbsp;zdaleka nepředstavoval vznešenou lidskou odloučenost, a&nbsp;proto přichází osobně na&nbsp;toto jeviště.</span></p>
        <p class="chunk" data-nb-ref-number="3" data-nb-words="164" data-nb-chars="1106"><span class="idea" data-nb-ref-number="3" id="idea3" data-nb-words="164" data-nb-chars="1106">Jako všichni lodní tesaři, sloužící na&nbsp;moři, a&nbsp;zejména ti, kteří patří k&nbsp;lodím velrybářským, byl do&nbsp;jisté míry prakticky zběhlý a&nbsp;pohotový v&nbsp;četných řemeslech a&nbsp;zaměstnáních spřízněných s&nbsp;jeho řemeslem; tesařství je&nbsp;totiž starodávný, rozvětvený kmen všech četných řemesel, která mají více nebo méně co&nbsp;dělat se&nbsp;dřevem. Ale kromě toho, že&nbsp;se&nbsp;na&nbsp;něho vztahuje všeobecná poznámka, vyslovená výše, byl tesař na&nbsp;Pequodě neobyčejně zručný v&nbsp;oněch tisícerých mechanických úkonech bezejmenných, potřebných v&nbsp;naléhavých případech, které se&nbsp;znovu a&nbsp;znovu vyskytují na&nbsp;velké lodi za&nbsp;tříleté nebo čtyřleté plavby v&nbsp;necivilizovaných a&nbsp;dalekých mořích. Nezmiňujeme-li se&nbsp;ani o&nbsp;jeho pohotovém plnění běžných povinností, když opravoval děravé čluny, prasklá ráhna, předělával tvar špatně formovaných vesel, zasazoval očnice do&nbsp;paluby (tak se&nbsp;říká dřevěným prstencům se&nbsp;žlábkovitým okrajem pro smyčku lana) nebo nové dřevěné hřeby do&nbsp;bočních planěk a&nbsp;konal rozmanité jiné práce, které přímo příslušely jeho vlastnímu řemeslu, byl nadto ještě neobyčejně zručný ve&nbsp;všemožných nesourodých pracích, užitečných i&nbsp;jen pro zábavu.</span></p>
        <p class="chunk" data-nb-ref-number="4" data-nb-words="49" data-nb-chars="304"><span class="idea" data-nb-ref-number="4" id="idea4" data-nb-words="49" data-nb-chars="304">Jediným velkým jevištěm, kde sehrával všechny své měnlivé rozmanité role, byl jeho ponk se&nbsp;svěráky, dlouhý, hrubý, těžký ponk, vybavený několika svěráky různé velikosti, železnými i&nbsp;dřevěnými. Ponk byl stále pevně připoután k&nbsp;zadní stěně kotlů na&nbsp;palubě, jenom ne&nbsp;v&nbsp;tu dobu, kdy měla loď po&nbsp;boku velrybu.</span></p>
        <p class="chunk" data-nb-ref-number="5" data-nb-words="167" data-nb-chars="1048"><span class="idea" data-nb-ref-number="5" id="idea5" data-nb-words="167" data-nb-chars="1048">Někdo shledá, že&nbsp;hrot svorníku na&nbsp;ovíjení je&nbsp;příliš velký, aby se&nbsp;dal snadno zasadit do&nbsp;připraveného otvoru. Tesař jej sevře do&nbsp;jednoho ze&nbsp;svých stále pohotových svěráků a&nbsp;rychle jej opiluje. Zbloudilý suchozemský pták s&nbsp;podivným peřím zabloudí na&nbsp;palubu a&nbsp;je lapen; tesař pro něj udělá klec, jejíž čisté ostrouhané tyčky jsou z&nbsp;kostic grónské velryby a&nbsp;příčné trámce z&nbsp;vorvaní slonoviny, klec ve&nbsp;tvaru pagody. Veslař si&nbsp;vykloubí zápěstí: tesař připraví chladivou koupel. Stubb zatoužil po&nbsp;tom, aby na&nbsp;lopatce všech jeho vesel byly namalovány červené hvězdy. Tesař zašroubuje každé veslo do&nbsp;velkého dřevěného svěráku a&nbsp;symetricky namaluje souhvězdí. Některý námořník si&nbsp;vzpomene, že&nbsp;bude nosit náušnice ze&nbsp;žraločí kosti: tesař mu&nbsp;propíchne ušní lalůčky. Jiný má&nbsp;bolení zubů: tesař vezme kleště, plácne jednou rukou na&nbsp;ponk a&nbsp;požádá pacienta, aby si&nbsp;sedl. Když sebou ubožák při provádění operace neovladatelně škube, obrátí se&nbsp;tesař k&nbsp;dřevěnému svěráku, zatočí klikou a&nbsp;vybídne pacienta, aby si&nbsp;do&nbsp;něho dal sevřít čelist, chce-li, aby mu&nbsp;zub vytrhl.</span></p>
        <p class="chunk" data-nb-ref-number="6" data-nb-words="365" data-nb-chars="2282"><span class="idea" data-nb-ref-number="6" id="idea6" data-nb-words="365" data-nb-chars="2282">Tak byl náš tesař veskrze pohotový a&nbsp;zároveň lhostejný a&nbsp;bez úcty ke&nbsp;všemu. Zuby považoval za&nbsp;kousky bílé kosti; hlavy pokládal jen za&nbsp;horní kladky; muže samé měl klidně za&nbsp;vratidla. Zdálo by&nbsp;se, že&nbsp;k&nbsp;těm rozmanitým pracím, prováděným zručně a&nbsp;svědomitě, je&nbsp;třeba zvláštní živé inteligence. Nebylo tomu docela tak. Onen muž nebyl totiž ničím nápadnější než právě jakousi neosobní tupostí&nbsp;– říkám neosobní, poněvadž se&nbsp;tak hodila do&nbsp;okolní spousty věcí, že&nbsp;se&nbsp;zdála součástí tuposti všeobecné, kterou lze pozorovat v&nbsp;celém viditelném světě a&nbsp;která&nbsp;– i&nbsp;když v&nbsp;nesčíslných podobách je&nbsp;neúnavně činná&nbsp;– přece je&nbsp;věčně klidná a&nbsp;nevšimne si&nbsp;vás, i&nbsp;kdybyste kopali základy pro katedrály. Ale tato skoro hrůzná tupost se&nbsp;v&nbsp;něm spojovala, jak se&nbsp;zdálo, také s&nbsp;naprostou bezcitností&nbsp;– a&nbsp;přece ji&nbsp;občas podivínsky okořenil starý, kulhavý předpotopní sípavý humor, který byl tu&nbsp;a&nbsp;tam prošpikován plesnivým vtipem: takovým, který mohl být dobrý pro ukrácení chvíle půlnočním hlídkám na&nbsp;vousaté přední palubě Noemovy archy. Snad proto, že&nbsp;starý tesař byl po&nbsp;celý živo na&nbsp;cestách, nemohl obrůst mechem, když se&nbsp;neustále potloukal z&nbsp;místa na&nbsp;místo; a&nbsp;co víc, tím se&nbsp;dokonce zbavil všech vnějších přílepků, které na&nbsp;sobě snad původně měl. Byl holým abstraktem, nedílným celkem; nekompromisní jako novorozeně; žil bez jakéhokoli předem uváženého vztahu k&nbsp;vezdejšímu nebo příštímu světu. Dalo se&nbsp;bezmála říci, že&nbsp;tato zvláštní nekompromisnost u&nbsp;něho zahrnuje i&nbsp;jakousi nechápavost, neboť se&nbsp;zdálo, že&nbsp;při svých četných řemeslech nepracuje ani tak rozumem nebo pudem, ani prostě proto, že&nbsp;byl k&nbsp;tomu vychován, ani žádnou více méně stejnoměrnou směsí toho všeho&nbsp;– nýbrž jen a&nbsp;jen jakýmsi hluchoněmým postupem, samovolným a&nbsp;přesným. Byl pouhým vykonavatelem a&nbsp;jeho mozek, měl-li kdy jaký, jistě se&nbsp;mu&nbsp;dávno pozvolna vstřebal do&nbsp;svalů v&nbsp;prstech. Podobal se&nbsp;nemyslivým, ale přesto velmi užitečným sheffieldským nožům, multum in&nbsp;parvo, které na&nbsp;pohled vypadají jako obyčejné, jen trochu zbytnělé kapesní nože, ale obsahují nejenom želízka různých velikostí, nýbrž také šroubovák, vývrtku, pinzetu, šídlo, pero, pravítko, pilníček na&nbsp;nehty a&nbsp;vrták. Proto když chtěli nadřízení něco zašroubovat, použili tesaře za&nbsp;šroubovák, a&nbsp;šroub pevně seděl; když potřebovali pinzetu, mohli jej vzít za&nbsp;nohy, a&nbsp;už tu&nbsp;byla.</span></p>
        <p class="chunk" data-nb-ref-number="7" data-nb-words="115" data-nb-chars="641"><span class="idea" data-nb-ref-number="7" id="idea7" data-nb-words="115" data-nb-chars="641">Ale jak jsme již dříve naznačili, tento otvírací a&nbsp;sklápěcí tesař-všeuměl byl konec konců něco víc než pouhý strojový automat. Když už&nbsp;mu&nbsp;chyběla obvyklá duše, měl v&nbsp;sobě cosi, co&nbsp;ji&nbsp;jaksi proti všem pravidlům nahrazovalo. Co&nbsp;to&nbsp;bylo, zda rtuť či&nbsp;několik kapek silice čpavkové, nedá se&nbsp;říci, ale bylo to&nbsp;v&nbsp;něm a&nbsp;žilo to&nbsp;v&nbsp;něm již asi šedesát let. A&nbsp;tato jeho nevysvětlitelná, důmyslná životní podstata&nbsp;– ta&nbsp;ho&nbsp;právě nutila, aby větší část života mluvil sám k&nbsp;sobě, ale jako nemyslivé kolo, které hučením také mluví samo k&nbsp;sobě. Nebo ještě lépe: jeho tělo bylo strážní budkou a&nbsp;tento samomluvec v&nbsp;ní měl stráž a&nbsp;ustavičně mluvil, aby neusnul.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_117.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>