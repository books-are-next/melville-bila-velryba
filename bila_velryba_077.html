<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="LXVIII.POKRÝVKA">
    <meta name="apple-mobile-web-app-capable" content="yes">
    <title>LXVIII.POKRÝVKA • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_076.html">
    <link rel="next" href="./bila_velryba_078.html">
    <meta name="nb-order" content="76">
    <link rel="self" href="bila_velryba_077.html">
    <meta name="nb-identifier" content="melville-bila-velryba-00e3cd9">
    <meta name="nb-role" content="chapter">
  </head>
  <body data-nb-words="996" data-nb-chars="6136" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_076.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="15"><span class="idea" data-nb-ref-number="1" id="idea1" data-nb-words="1" data-nb-chars="15">LXVIII.POKRÝVKA</span></h1>
        <p class="chunk" data-nb-ref-number="2" data-nb-words="36" data-nb-chars="224"><span class="idea" data-nb-ref-number="2" id="idea2" data-nb-words="36" data-nb-chars="224">Věnovali jsme nemalou pozornost onomu předmětu velmi spornému, totiž kůži velryby. Mluvil jsem o&nbsp;ní se&nbsp;zkušenými velrybáři na&nbsp;vodě a&nbsp;s&nbsp;učenými přírodopisci na&nbsp;souši. Můj původní názor zůstává nezměněn, ale je&nbsp;to&nbsp;jenom názor.</span></p>
        <p class="chunk" data-nb-ref-number="3" data-nb-words="46" data-nb-chars="263"><span class="idea" data-nb-ref-number="3" id="idea3" data-nb-words="46" data-nb-chars="263">Otázka zní, co&nbsp;a&nbsp;kde je&nbsp;vlastně velrybí kůže? Již víte, co&nbsp;to&nbsp;je&nbsp;velrybí tuk. Tento tuk je&nbsp;svou stavbou cosi na&nbsp;způsob pevného, hustě vláknitého svalu, ale je&nbsp;houževnatější, pružnější a&nbsp;hutnější; vrstva bývá vysoká od&nbsp;osmi až&nbsp;deseti do&nbsp;dvanácti až&nbsp;patnácti palců.</span></p>
        <p class="chunk" data-nb-ref-number="4" data-nb-words="207" data-nb-chars="1277"><span class="idea" data-nb-ref-number="4" id="idea4" data-nb-words="207" data-nb-chars="1277">I&nbsp;když se&nbsp;zprvu zdá pošetilé říkat o&nbsp;kůži určitého tvora, že&nbsp;má&nbsp;takovou tuhost a&nbsp;takovou tloušťku, přece tím takový předpoklad není vyvrácen. Vždyť z&nbsp;velrybího těla nemůžeme odtrhnout jinou soudržnou obalovou vrstvu než právě tento tuk, a&nbsp;čím jiným než kůží může být svrchní obalová vrstva každého zvířete, je-li dostatečně pevná? Pravda, z&nbsp;neporušeného těla zabité velryby můžete rukou seškrabat neobyčejně tenkou, průhlednou látku, která se&nbsp;trochu podobá nejtenčí vrstvě slídy, ale je&nbsp;skoro tak poddajná a&nbsp;měkká jako atlas&nbsp;– ovšem, jen dokud neuschne, protože potom se&nbsp;nejen smrští a&nbsp;srazí, ale je&nbsp;také tvrdá a&nbsp;křehká. Mám několik takových suchých kousků a&nbsp;používám jich jako záložek do&nbsp;svých knih o&nbsp;velrybách. Je&nbsp;to&nbsp;látka průhledná, jak jsem již řekl, a&nbsp;když jsem ji&nbsp;přiložil na&nbsp;potištěnou stránku, někdy jsem si&nbsp;liboval v&nbsp;představě, že&nbsp;zvětšuje písmena. Je&nbsp;přece zajímavé číst o&nbsp;velrybách, abychom tak řekli, jejich vlastními brýlemi. Chci však říci tolik: tato neobyčejně tenká, slídovitá látka, která, jak přiznávám, obaluje celé tělo velryby, nemůže být považována za&nbsp;kůži toho tvora, ale spíše za&nbsp;kůži kůže, možno-li se&nbsp;tak vyjádřit. Vždyť by&nbsp;bylo prostě směšné tvrdit, že&nbsp;vlastní kůže obrovité velryby je&nbsp;tenčí a&nbsp;křehčí nežli kůže novorozeněte. Ale již o&nbsp;tom nemluvme.</span></p>
        <p class="chunk" data-nb-ref-number="5" data-nb-words="72" data-nb-chars="423"><span class="idea" data-nb-ref-number="5" id="idea5" data-nb-words="72" data-nb-chars="423">Považujme tuk za&nbsp;kůži velryby; tato kůže u&nbsp;vorvaně neobyčejně velkého vydá sto sudů tuku, a&nbsp;uvážíme-li, že&nbsp;množstvím či&nbsp;spíše váhou je&nbsp;tento tuk jen třemi čtvrtinami, a&nbsp;ne celým obsahem obalu, to&nbsp;už&nbsp;si&nbsp;můžeme udělat jakousi představu o&nbsp;ohromnosti této oživené hmoty, když sama část pouhé její kůže vydá takový rybník tekutiny. Počítáme-li, že&nbsp;deset sudů váží tunu, máme deset tun čisté váhy jen ze&nbsp;tří čtvrtin velrybí kůže.</span></p>
        <p class="chunk" data-nb-ref-number="6" data-nb-words="260" data-nb-chars="1717"><span class="idea" data-nb-ref-number="6" id="idea6" data-nb-words="260" data-nb-chars="1717">Viditelný povrch živého vorvaně není nejmenším z&nbsp;mnoha divů, které u&nbsp;něho člověk nalézá. Téměř vždy je&nbsp;po&nbsp;celém těle křížem krážem pokryt nesčetnými řadami rovných čar tak hustě, že&nbsp;se&nbsp;to&nbsp;někdy podobá nejjemnější italské rytině, provedené linkovou manýrou. Ale nezdá se, že&nbsp;by&nbsp;byly vyryty na&nbsp;onu slídovitou vrstvičku, nýbrž spíše touto látkou prosvítají, jako kdyby byly vyryty přímo na&nbsp;tělo. Ale to&nbsp;ještě není všechno. V&nbsp;některých případech, máme-li ostrý a&nbsp;pozorný zrak, bývají tyto linky jako u&nbsp;skutečné rytiny jen podkladem pro kresbu docela jinou. Tyto kresby jsou hieroglyfické; totiž, nazýváte-li ony tajemné znaky na&nbsp;stěnách pyramid hieroglyfy, je&nbsp;toto slovo pravým výrazem pro náš případ. Moje spolehlivá paměť si&nbsp;zvlášť dobře udržela vzpomínku na&nbsp;hieroglyfy jednoho vorvaně, a&nbsp;tak jsem byl velmi překvapen deskou zobrazující staré indiánské znaky, vytesané na&nbsp;pověstných hieroglyfických palisádách na&nbsp;březích horního Mississippi. Jako ony tajemné skály zůstávají nerozluštěny i&nbsp;velryby tajemně poznamenané. Tato zmínka o&nbsp;indiánských skalách mi&nbsp;připomíná ještě něco jiného. Vedle všech ostatních jevů, jež nacházíme na&nbsp;povrchu vorvaně, najdeme nezřídka na&nbsp;jeho zádech a&nbsp;ještě častěji na&nbsp;bocích stopy četných oděrek, nepravidelných a&nbsp;nahodilých, které z&nbsp;valné části zničily pravidelné čárkování. Chtěl bych říci, že&nbsp;ony skály na&nbsp;mořském pobřeží Nové Anglie, o&nbsp;nichž se&nbsp;Agassiz domnívá, že&nbsp;jsou poznamenány prudkými drásavými nárazy obrovských plujících ledovců&nbsp;– rád bych řekl, že&nbsp;ty&nbsp;skály se&nbsp;po&nbsp;této stránce jistě nemálo podobají vorvaňům. Rovněž se&nbsp;mi&nbsp;zdá, že&nbsp;tyto jizvy na&nbsp;velrybě jsou patrně způsobeny nepřátelským dotekem jiných velryb, neboť jsem je&nbsp;našel nejčastěji u&nbsp;velkých, vyspělých velrybích býků.</span></p>
        <p class="chunk" data-nb-ref-number="7" data-nb-words="263" data-nb-chars="1586"><span class="idea" data-nb-ref-number="7" id="idea7" data-nb-words="263" data-nb-chars="1586">Ještě několik slov o&nbsp;velrybí kůži neboli tuku. Jak už&nbsp;bylo řečeno, trhá se&nbsp;z&nbsp;ní v&nbsp;dlouhých kusech zvaných pokrývkové pásy. Jako většina námořních výrazů je&nbsp;i&nbsp;tento název zvolen velmi šťastně a&nbsp;je výrazný. Velryba je&nbsp;totiž opravdu do&nbsp;svého tuku zabalena jako do&nbsp;skutečné pokrývky nebo přikrývky. Nebo, ještě lépe, jako by&nbsp;si&nbsp;přes hlavu přehodila indiánský plášť poncho, který ji&nbsp;celou zahaluje. V&nbsp;této útulné pokrývce, obalující celé tělo, může mít velryba pohodlí za&nbsp;každého počasí, ve&nbsp;všech mořích, ve&nbsp;všech ročních obdobích a&nbsp;ve všech proudech. Jaký by&nbsp;byl osud, řekněme, takové grónské velryby v&nbsp;mrazivých, ledových mořích na&nbsp;severu, kdyby ji&nbsp;nechránil tento teploučký župan? Najdou se&nbsp;ovšem v&nbsp;severních ledových vodách také jiné čilé ryby, ale to&nbsp;jsou, jak si&nbsp;nutno uvědomit, vaše studenokrevné ryby bez plic, jejichž útroby jsou vlastně ledničkami; tvorové, kteří se&nbsp;ohřívají ve&nbsp;stínu ledovce, jako se&nbsp;cestující v&nbsp;zimě ohřívá v&nbsp;hostinci u&nbsp;ohně. Velryba, stejně jako člověk, má&nbsp;plíce a&nbsp;teplou krev. Zmrazte jí&nbsp;krev, a&nbsp;zemře. Jak podivuhodné je&nbsp;proto&nbsp;– pokud si&nbsp;věc takto nevysvětlíme&nbsp;– že&nbsp;tato velká obluda, která potřebuje tělesné teplo tak nutně jako člověk, jak je&nbsp;to&nbsp;podivuhodné, že&nbsp;se&nbsp;cítí doma právě v&nbsp;oněch arktických vodách, ponořena do&nbsp;nich po&nbsp;celý život až&nbsp;po&nbsp;pysky, v&nbsp;místech, kde námořníci, spadnou-li náhodou přes palubu, bývají často nalezeni po&nbsp;několika měsících kolmo zamrzlí uprostřed ledového pole jako moucha v&nbsp;jantaru. Ještě více nás však překvapí, když se&nbsp;dovíme, že&nbsp;krev polární velryby je&nbsp;teplejší než krev černocha na&nbsp;Borneu v&nbsp;létě. Bylo to&nbsp;dokázáno pokusem.</span></p>
        <p class="chunk" data-nb-ref-number="8" data-nb-words="81" data-nb-chars="461"><span class="idea" data-nb-ref-number="8" id="idea8" data-nb-words="81" data-nb-chars="461">Zdá se&nbsp;mi, že&nbsp;v&nbsp;tom je&nbsp;vidět, jak vzácnou předností je&nbsp;silná životnost jednotlivce, jak vzácně výhodné jsou silné stěny a&nbsp;jak vzácným věnem je&nbsp;vnitřní prostornost. Ó&nbsp;člověče, obdivuj se&nbsp;velrybě a&nbsp;utvářej se&nbsp;podle ní! Zůstávej také ty&nbsp;teplý mezi ledem. Žij také na&nbsp;tomto světě, ale nepatři k&nbsp;němu. Buď chladný na&nbsp;rovníku a&nbsp;zachovej si&nbsp;tekutou krev u&nbsp;pólu. Jako ohromný svatopetrský dóm a&nbsp;jako ohromná velryba zachovej si, ó&nbsp;člověče, za&nbsp;všech období svou teplotu.</span></p>
        <p class="chunk" data-nb-ref-number="9" data-nb-words="30" data-nb-chars="170"><span class="idea" data-nb-ref-number="9" id="idea9" data-nb-words="30" data-nb-chars="170">Ale jak je&nbsp;to&nbsp;snadné a&nbsp;zároveň beznadějné, dávat tato pěkná naučení! Kolik staveb je&nbsp;tak klenutých jako dóm svatého Petra a&nbsp;jak málo tvorů je&nbsp;tak obrovských jako velryba!</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_078.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>