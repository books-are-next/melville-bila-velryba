<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XXVIII.ACHAB">
    <meta name="apple-mobile-web-app-capable" content="yes">
    <title>XXVIII.ACHAB • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_036.html">
    <link rel="next" href="./bila_velryba_038.html">
    <meta name="nb-order" content="36">
    <link rel="self" href="bila_velryba_037.html">
    <meta name="nb-identifier" content="melville-bila-velryba-00e3cd9">
    <meta name="nb-role" content="chapter">
  </head>
  <body data-nb-words="1151" data-nb-chars="7137" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_036.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="12"><span class="idea" data-nb-ref-number="1" id="idea1" data-nb-words="1" data-nb-chars="12">XXVIII.ACHAB</span></h1>
        <p class="chunk" data-nb-ref-number="2" data-nb-words="80" data-nb-chars="488"><span class="idea" data-nb-ref-number="2" id="idea2" data-nb-words="80" data-nb-chars="488">Po&nbsp;několik dnů od&nbsp;vyplutí z&nbsp;Nantucketu nespatřili jsme kapitána Achaba na&nbsp;palubě. Důstojníci se&nbsp;pravidelně střídali na&nbsp;hlídkách, a&nbsp;protože tu&nbsp;nic nesvědčilo o&nbsp;opaku, zdálo se, že&nbsp;oni jsou jedinými veliteli lodi; jenže někdy vyšli z&nbsp;kajuty s&nbsp;rozkazy tak nečekanými a&nbsp;rozhodnými, že&nbsp;bylo přece jen docela jasné, že&nbsp;velí jen jako zástupci. Ano, byl tu&nbsp;jejich nejvyšší pán a&nbsp;diktátor, i&nbsp;když jej dosud nespatřily oči nikoho, komu nebylo dovoleno proniknout do&nbsp;posvátného soukromí jeho kajuty.</span></p>
        <p class="chunk" data-nb-ref-number="3" data-nb-words="301" data-nb-chars="1962"><span class="idea" data-nb-ref-number="3" id="idea3" data-nb-words="301" data-nb-chars="1962">Kdykoli jsem se&nbsp;z&nbsp;hlídky dole vrátil na&nbsp;palubu, hned jsem se&nbsp;rozhlédl po&nbsp;zádi, nespatřím-li nějakou cizí tvář, neboť prvotní nejasný neklid, týkající se&nbsp;nepoznaného kapitána, vystupňoval se&nbsp;teď v&nbsp;samotě na&nbsp;moři téměř v&nbsp;znepokojení. To&nbsp;bylo občas podivně zesilováno nežádoucí vzpomínkou na&nbsp;ďábelské nápovědi otrhaného Eliáše, které mě&nbsp;pronásledovaly s&nbsp;vtíravou vytrvalostí, jaké bych se&nbsp;byl dříve nenadál. Stěží jsem jim odolával, ačkoli v&nbsp;jiné náladě bych se&nbsp;byl nejspíš usmál velebnému podivínství toho zvláštního proroka z&nbsp;přístavu. Ale kdykoli jsem se&nbsp;rozhlédl po&nbsp;lodi, ať&nbsp;už&nbsp;jsem pociťoval obavy nebo stísněnost, přece mi&nbsp;takové pocity připadaly vždy nesmyslné. I&nbsp;když harpunáři a&nbsp;většina posádky byla společnost mnohem barbarštější, pohanštější a&nbsp;pestřejší než posádky, které jsem dosud poznal na&nbsp;krotkých obchodních lodích, přičítal jsem to&nbsp;– a&nbsp;docela právem&nbsp;– prazákladní divoké jedinečnosti tohoto dobrodružného skandinávského zaměstnání, jemuž jsem se&nbsp;tak docela oddal. Byli tu&nbsp;však tři důstojníci, a&nbsp;hlavně jejich zjev nejúčinněji přispíval k&nbsp;uklidnění oněch neurčitých obav a&nbsp;vzbuzoval důvěru a&nbsp;veselost při všem, co&nbsp;se&nbsp;týkalo plavby. Tři lepší muže a&nbsp;příjemnější námořní důstojníky, každého svým způsobem, lze sotva hned tak najít, a&nbsp;všichni byli Američané: jeden Nantuckeťan, jeden z&nbsp;Vine­yardu a&nbsp;třetí z&nbsp;mysu Cod. Když loď opustila přístav, byly právě Vánoce, a&nbsp;proto jsme nějaký čas měli ostré polární počasí, ač&nbsp;jsme před ním stále ujížděli na&nbsp;jih; s&nbsp;každým stupněm a&nbsp;minutou zeměpisné šířky, které jsme urazili, nechávali jsme postupně za&nbsp;sebou tu&nbsp;nemilosrdnou zimu a&nbsp;nesnesitelné počasí. Za&nbsp;jednoho z&nbsp;méně nevlídných, ale přece ještě šedých a&nbsp;zasmušilých jiter přechodu, kdy loď za&nbsp;příznivého větru rozrážela vody mstivými nápory a&nbsp;s&nbsp;pochmurnou prudkostí, vystoupil jsem na&nbsp;zavolání dopolední hlídky na&nbsp;palubu, a&nbsp;jakmile jsem zvedl oči k&nbsp;zábradlí na&nbsp;zádi, zamrazilo mě&nbsp;předtuchou. Skutečnost překonávala představu. Kapitán Achab stál na&nbsp;můstku.</span></p>
        <p class="chunk" data-nb-ref-number="4" data-nb-words="303" data-nb-chars="1801"><span class="idea" data-nb-ref-number="4" id="idea4" data-nb-words="303" data-nb-chars="1801">Nezdálo se, že&nbsp;by&nbsp;byl nějak tělesně nemocen nebo že&nbsp;by&nbsp;se&nbsp;z&nbsp;nemoci zotavoval. Vypadal jako muž, který byl odříznut od&nbsp;kůlu, když mu&nbsp;oheň již olízal všechny údy, ale nestrávil je&nbsp;a&nbsp;neporušil ani v&nbsp;nejmenším jejich hutnou, vyzrálou pevnost. Celá jeho vysoká, široká postava byla jakoby ulita z&nbsp;bronzu a&nbsp;zformována v&nbsp;nezměnitelném kadlubu jako Perseus od&nbsp;Celliniho. Zpod šedých vlasů mu&nbsp;vybíhalo úzké, sinavě bledé znamení, táhlo se&nbsp;jako prut rovně dolů po&nbsp;jedné straně osmahlé tváře a&nbsp;mizelo na&nbsp;krku pod oděvem. Připomínalo tu&nbsp;svislou rýhu, která se&nbsp;někdy objeví na&nbsp;rovném, vysokém kmeni velkého stromu, když po&nbsp;něm prudce sjede blesk, a&nbsp;nesraziv jediné větve, vyryje v&nbsp;kůře brázdu od&nbsp;vrcholku ke&nbsp;kořenům a&nbsp;zmizí v&nbsp;zemi, nechávaje strom dále žít, ale poznamenaný ohněm. Zda se&nbsp;s&nbsp;tímto znamením narodil, či&nbsp;byla-li to&nbsp;jizva po&nbsp;nějaké hrozné ráně, to&nbsp;nikdo jistě nevěděl. Jako by&nbsp;se&nbsp;všichni mlčky dohodli, po&nbsp;celou plavbu se&nbsp;o&nbsp;tom nikdo slůvkem nezmínil, zvláště ne&nbsp;důstojníci. Ale jednou Taštegův druh v&nbsp;posádce, starý indián z&nbsp;Gayheadu, pověrčivě tvrdil, že&nbsp;starý Achab byl takto poznamenán, teprve když mu&nbsp;bylo čtyřicet let, a&nbsp;že se&nbsp;mu&nbsp;to&nbsp;stalo ne&nbsp;snad v&nbsp;nějaké rvačce s&nbsp;lidmi, nýbrž na&nbsp;moři při zápasu s&nbsp;živly. Avšak tato fantastická domněnka byla konečně vyvrácena tím, co&nbsp;prohodil šedivý muž z&nbsp;Manu, důstojný stařec, který předtím nikdy nevyplouval z&nbsp;Nantucketu, takže ještě nespatřil divokého Achaba. Nicméně staré námořní tradice a&nbsp;pradávné pověry obecně přisuzovaly starému muži z&nbsp;Manu nadpřirozené schopnosti poznávací. Proto mu&nbsp;žádný bílý námořník vážně neodporoval, když řekl, že&nbsp;kdyby se&nbsp;někdy stalo a&nbsp;kapitán Achab měl být v&nbsp;klidu pohřben&nbsp;– k&nbsp;čemuž, jak zamumlal, sotva asi dojde&nbsp;– potom ten, kdo bude mrtvému prokazovat poslední službu, shledá, že&nbsp;má&nbsp;to&nbsp;mateřské znamení od&nbsp;hlavy až&nbsp;k&nbsp;patě.</span></p>
        <p class="chunk" data-nb-ref-number="5" data-nb-words="86" data-nb-chars="491"><span class="idea" data-nb-ref-number="5" id="idea5" data-nb-words="86" data-nb-chars="491">Celý chmurný zjev Achabův a&nbsp;jeho zsinalé znamení působily na&nbsp;mne tak mocně, že&nbsp;jsem si&nbsp;v&nbsp;první chvíli sotva všiml, že&nbsp;nemálo z&nbsp;jeho pánovité chmurnosti dlužno přičítat cizí bílé noze, na&nbsp;níž také stál. Již dříve jsem se&nbsp;doslechl, že&nbsp;tato bílá noha byla zhotovena na&nbsp;moři z&nbsp;leštěné kosti, pocházející z&nbsp;vorvaní čelisti. „Ano, ztratil stožár u&nbsp;Japonska,“ pravil jednou starý indián z&nbsp;Gayheadu, „ale opatřil si&nbsp;jiný, stejně jako pro svou loď, a&nbsp;nemusel pro něj ani domů. Ten si&nbsp;vždycky pomůže.“</span></p>
        <p class="chunk" data-nb-ref-number="6" data-nb-words="124" data-nb-chars="811"><span class="idea" data-nb-ref-number="6" id="idea6" data-nb-words="124" data-nb-chars="811">Byl jsem překvapen zvláštním postojem, v&nbsp;němž setrvával. Na&nbsp;obou stranách velitelské paluby Pequody a&nbsp;velmi blízko u&nbsp;lan zadního stožáru byla v&nbsp;podlaze vyvrtána díra asi půl palce hluboká. Jeho kostěná noha stála pevně v&nbsp;této díře, jednu ruku měl pozdviženu a&nbsp;držel se&nbsp;lana, a&nbsp;tak stál kapitán Achab zpříma a&nbsp;díval se&nbsp;kupředu přes příď stále se&nbsp;ponořující. V&nbsp;jeho upřeném pohledu, nebojácném, upjatém vpřed, byla nekonečná pevná odvaha, odhodlanost a&nbsp;nepoddajná vůle. Nepromluvil ani slovo, ani jeho důstojníci mu&nbsp;nic neříkali, ačkoli každým nepatrným pohybem a&nbsp;výrazem zřetelně prozrazovali rozpačité, ne-li trapné vědomí, že&nbsp;jsou pod dozorem znepokojeného pána. A&nbsp;nejen to: Achab, zachvácený neklidem, stál před nimi s&nbsp;mučednickou tváří a&nbsp;celá jeho nevýslovná královská důstojnost vyjadřovala hluboké utrpení.</span></p>
        <p class="chunk" data-nb-ref-number="7" data-nb-words="170" data-nb-chars="992"><span class="idea" data-nb-ref-number="7" id="idea7" data-nb-words="170" data-nb-chars="992">Brzy po&nbsp;tomto prvním výletu na&nbsp;vzduch se&nbsp;vrátil do&nbsp;své kajuty. Ale od&nbsp;tohoto jitra jej posádka vídala každého dne. Buď stál ve&nbsp;vyvrtané díře, nebo seděl na&nbsp;své židli zhotovené z&nbsp;kostí, nebo těžkým krokem přecházel po&nbsp;palubě. Jakmile se&nbsp;obloha postupně vyjasňovala, opravdu, začala se&nbsp;tvářit přívětivěji, Achab čím dál méně poustevničil, takže se&nbsp;zdálo, že&nbsp;ho&nbsp;po&nbsp;vyplutí z&nbsp;přístavu jen mrtvá zimní nepohoda na&nbsp;moři nutila, aby byl sám. Poznenáhlu došlo k&nbsp;tomu, že&nbsp;byl skoro neustále na&nbsp;vzduchu; ale přese všechno, co&nbsp;říkal nebo co&nbsp;viditelně dělal na&nbsp;zadní palubě, konečně zalité sluncem, byl tam až&nbsp;dosud tak nepotřebný jako další stožár. Zatím totiž Pequod byla jen na&nbsp;cestě a&nbsp;ještě se&nbsp;doopravdy nevydala na&nbsp;lov. Téměř na&nbsp;všechny přípravy k&nbsp;lovu velryb zplna stačili důstojníci, takže Achab se&nbsp;bezmála neměl čím zabývat nebo vzrušovat&nbsp;– leda sám sebou&nbsp;– a&nbsp;mohl tedy odhánět chmury, které se&nbsp;mu&nbsp;hromadily na&nbsp;čele, jako si&nbsp;všechny mraky vybírají vždy nejvyšší vrcholky, aby se&nbsp;na&nbsp;nich nakupily.</span></p>
        <p class="chunk" data-nb-ref-number="8" data-nb-words="86" data-nb-chars="580"><span class="idea" data-nb-ref-number="8" id="idea8" data-nb-words="86" data-nb-chars="580">Přesto netrvalo dlouho a&nbsp;vřelé, švitořivé přemlouvání rozkošného svátečního počasí, v&nbsp;němž jsme se&nbsp;octli, vylákalo ho&nbsp;postupně z&nbsp;jeho chmurné nálady. Jako když červenolící roztančené dívky, duben a&nbsp;květen, přiběhnou domů do&nbsp;studených, nevlídných lesů, i&nbsp;ten nejodranější, nejdrsnější a&nbsp;bleskem nejvíc rozštípený starý dub konečně vyrazí nějaké zelené výhonky, aby uvítal veselé návštěvnice; tak se&nbsp;dal i&nbsp;Achab nakonec trochu obměkčit laškovným doléháním mladistvého vzduchu. Na&nbsp;tváři se&nbsp;mu&nbsp;nejednou objevil lehký náznak výrazu, který by&nbsp;byl u&nbsp;jiného člověka brzy rozkvetl v&nbsp;úsměv.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_038.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>