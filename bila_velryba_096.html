<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="LXXXVII.VELKOLEPÁ FLOTILA">
    <meta name="apple-mobile-web-app-capable" content="yes">
    <title>LXXXVII.VELKOLEPÁ FLOTILA • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_095.html">
    <link rel="next" href="./bila_velryba_097.html">
    <meta name="nb-order" content="95">
    <link rel="self" href="bila_velryba_096.html">
    <meta name="nb-identifier" content="melville-bila-velryba-6f106a3">
    <meta name="nb-role" content="chapter">
  </head>
  <body data-nb-words="3970" data-nb-chars="25060" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_095.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="25"><span class="idea" data-nb-ref-number="1" id="idea1" data-nb-words="2" data-nb-chars="25">LXXXVII.VELKOLEPÁ FLOTILA</span></h1>
        <p class="chunk" data-nb-ref-number="2" data-nb-words="91" data-nb-chars="578"><span class="idea" data-nb-ref-number="2" id="idea2" data-nb-words="91" data-nb-chars="578">Dlouhý a&nbsp;úzký poloostrov Malajský, táhnoucí se&nbsp;na&nbsp;jihovýchod od&nbsp;území Barmy, tvoří nejjižnější výběžek celé Asie. Od&nbsp;tohoto polo­ostrova se&nbsp;táhnou v&nbsp;souvislé řadě velké ostrovy Sumatra, Jáva, Bali a&nbsp;Timor a&nbsp;s&nbsp;mnohými jinými tvoří obrovské molo nebo hráz, která spojuje podélně Asii s&nbsp;Austrálií a&nbsp;odděluje dlouhý nerušený Indický oceán od&nbsp;hustě rozsetých souostroví na&nbsp;východě. Tato hráz je&nbsp;proražena mnoha průchody pro pohodlí lodí a&nbsp;velryb, nejvýznačnější z&nbsp;nich jsou průlivy Sundský a&nbsp;Malacký. Průlivem Sundským vplouvají do&nbsp;Čínského moře hlavně lodi mířící od&nbsp;západu do&nbsp;Číny.</span></p>
        <p class="chunk" data-nb-ref-number="3" data-nb-words="157" data-nb-chars="1083"><span class="idea" data-nb-ref-number="3" id="idea3" data-nb-words="157" data-nb-chars="1083">Tento úzký průliv Sundský dělí Sumatru od&nbsp;Jávy; a&nbsp;protože je&nbsp;uprostřed oné obrovské ostrovní hráze a&nbsp;opírá se&nbsp;o&nbsp;smělé zelené předhoří, kterému námořníci říkají Hlava Jávy, podobá se&nbsp;nemálo ústřední bráně do&nbsp;nějaké obrovské říše obehnané zdí. A&nbsp;uvážíme-li nevyčerpatelné bohatství koření, hedvábí, drahokamů, zlata, slonové kosti, jimiž oplývají tisíceré ostrovy tohoto východního moře, vidíme v&nbsp;tom význačné opatření přírody, že&nbsp;takové poklady se&nbsp;aspoň snaží vzbudit zdání&nbsp;– i&nbsp;když bezvýsledně&nbsp;– že&nbsp;už&nbsp;sám útvar země je&nbsp;chrání před nesmírnou hrabivostí západního světa. Pobřeží Sundského průlivu nemají oněch velitelských pevností, které střeží vchod do&nbsp;moře Středozemního, Baltického nebo do&nbsp;moře Marmarského. Na&nbsp;rozdíl od&nbsp;Dánů nepožadují tito Orientálci, aby jim stažením vrcholové plachty vzdávaly povinnou poctu nekonečné průvody lodí, plujících po&nbsp;větru, které projíždějí po&nbsp;celá staletí dnem i&nbsp;nocí mezi ostrovy Sumatrou a&nbsp;Jávou, naloženy nejdrahocennějšími náklady Východu. Ale zříkají-li se&nbsp;ochotně takové obřadnosti, nikterak se&nbsp;nevzdávají práva na&nbsp;uznání mnohem solidnější.</span></p>
        <p class="chunk" data-nb-ref-number="4" data-nb-words="64" data-nb-chars="428"><span class="idea" data-nb-ref-number="4" id="idea4" data-nb-words="64" data-nb-chars="428">Od&nbsp;nepamětných dob se&nbsp;na&nbsp;lodi plující úžinami vrhávaly pirátské lodice Malajců, číhající mezi skrytými mělkými zátokami a&nbsp;ostrůvky u&nbsp;Sumatry, a&nbsp;špicemi kopí se&nbsp;vášnivě domáhaly pocty. V&nbsp;poslední době krvavé výpravy evropských křižníků sice odvahu těchto korzárů poněkud potlačily, ale přesto i&nbsp;za našich dnů občas slyšíme zprávy o&nbsp;anglických a&nbsp;amerických lodích, které byly v&nbsp;tamních vodách nemilosrdně přepadeny a&nbsp;vydrancovány.</span></p>
        <p class="chunk" data-nb-ref-number="5" data-nb-words="113" data-nb-chars="685"><span class="idea" data-nb-ref-number="5" id="idea5" data-nb-words="113" data-nb-chars="685">Hnána svěžím a&nbsp;příznivým větrem, blížila se&nbsp;nyní Pequod k&nbsp;oněm úžinám. Achab měl v&nbsp;úmyslu proplout tudy do&nbsp;moře Jávského a&nbsp;potom směrem na&nbsp;sever, neboť věděl, že&nbsp;tyto vody tu&nbsp;a&nbsp;tam vyhledávají vorvani. Chtěl plout kolem ostrovů Filipínských a&nbsp;proniknout až&nbsp;ke&nbsp;vzdálenému pobřeží japonskému v&nbsp;době, kdy tam začíná hlavní velrybářská sezona. Takto navštíví Pequod na&nbsp;okružní plavbě skoro všechna známá loviště vorvaňů na&nbsp;světě, nežli se&nbsp;pustí do&nbsp;Tichého oceánu; nebude-li mít Achab nikde jinde úspěch, spoléhal najisto, že&nbsp;právě tam se&nbsp;utká s&nbsp;Moby Dickem, neboť bylo známo, že&nbsp;v&nbsp;tomto moři pobývá nejčastěji, a&nbsp;v&nbsp;sezoně, kdy bylo možno s&nbsp;velkou pravděpodobností počítat, že&nbsp;tam připluje.</span></p>
        <p class="chunk" data-nb-ref-number="6" data-nb-words="208" data-nb-chars="1272"><span class="idea" data-nb-ref-number="6" id="idea6" data-nb-words="208" data-nb-chars="1272">Ale co&nbsp;teď? Nepřistane Achab někde při tomto pátrání v&nbsp;různých pásmech? Což jeho posádka pije vzduch? Jistě se&nbsp;někde zastaví, aby nabral vodu. Ale ne. Slunce, obíhající ve&nbsp;svém ohnivém kole jako při závodech v&nbsp;cirku, nepotřebuje po&nbsp;dlouhou dobu nic než to, co&nbsp;má&nbsp;v&nbsp;sobě. Stejně Achab. Všimněte si&nbsp;toho také u&nbsp;velrybářské lodi. Skladiště jiných lodí jsou naložena cizím zbožím, které se&nbsp;má&nbsp;přepravit do&nbsp;dalekých přístavů, kdežto velrybářská loď, toulající se&nbsp;po&nbsp;světě, nemá jiného nákladu než sebe a&nbsp;posádku, její zbraně a&nbsp;její potřeby. V&nbsp;rozsáhlém lodním prostoru má&nbsp;uloženo celé jezero zásob. Je&nbsp;zatížena věcmi potřebnými, a&nbsp;ne nepoužitelnými kusy olova a&nbsp;železnou zátěží. Veze si&nbsp;zásobu vody na&nbsp;léta. Čistou, osvědčenou pramenitou vodu z&nbsp;Nantucketu, které dávají Nantuckeťané v&nbsp;Tichém oceáně po&nbsp;třech letech plavby přednost před tekutinou chutnající po&nbsp;mořské soli, nabranou do&nbsp;nádob teprve včera z&nbsp;peruánských nebo indických pramenů. Zatímco jiné lodi pluly snad z&nbsp;New Yorku do&nbsp;Číny a&nbsp;zpět a&nbsp;zastavily se&nbsp;v&nbsp;mnoha přístavech, velrybářská loď nemusela po&nbsp;celou tu&nbsp;dobu spatřit ani kousíček půdy a&nbsp;její posádky nevidí nikoho jiného než námořníky, jako jsou oni sami. Kdybyste jim přinesli zprávu, že&nbsp;nastala nová potopa, odpověděli by&nbsp;jen: „Nu dobrá, hoši, tady je&nbsp;archa!“</span></p>
        <p class="chunk" data-nb-ref-number="7" data-nb-words="104" data-nb-chars="689"><span class="idea" data-nb-ref-number="7" id="idea7" data-nb-words="104" data-nb-chars="689">Poněvadž mnoho vorvaňů bývalo chyceno u&nbsp;západního pobřeží Jávy, blízko Sundského průlivu, a&nbsp;poněvadž většinu okolního moře velrybáři všeobecně považují za&nbsp;znamenité místo pro lov, důstojníci ustavičně upozorňovali a&nbsp;vybízeli hlídky na&nbsp;Pequodě, čím víc se&nbsp;přibližovala k&nbsp;Hlavě Jávy, aby bedlivě dávaly pozor. Na&nbsp;pravoboku se&nbsp;už&nbsp;nejasně rýsovaly zelené, palmami porostlé útesy země a&nbsp;naše chřípě s&nbsp;rozkoší vdechovaly vůni čerstvé skořice; přece však hlídky nehlásily ani jediný vodotrysk. Loď se&nbsp;už&nbsp;téměř vzdala naděje na&nbsp;nějaký úlovek v&nbsp;těchto končinách; když už&nbsp;skoro vplouvala do&nbsp;úžiny, náhle se&nbsp;ozvalo obvyklé radostné volání shora a&nbsp;zanedlouho se&nbsp;nám naskytla podívaná vzácně velkolepá.</span></p>
        <p class="chunk" data-nb-ref-number="8" data-nb-words="110" data-nb-chars="678"><span class="idea" data-nb-ref-number="8" id="idea8" data-nb-words="110" data-nb-chars="678">Zde však nutno předeslat, že&nbsp;v&nbsp;poslední době velrybáři loví vorvaně s&nbsp;neúnavnou čilostí po&nbsp;všech čtyřech oceánech, a&nbsp;proto vorvani už&nbsp;neplují jako kdysi zpravidla v&nbsp;malých samostatných skupinách; potkáváme je&nbsp;teď často v&nbsp;neobyčejně velkých stádech, v&nbsp;nichž někdy je&nbsp;tak ohromné množství kusů, že&nbsp;se&nbsp;téměř zdá, jako by&nbsp;si&nbsp;byly jejich četné kmeny slavnostně přísahaly spojenectví a&nbsp;podepsaly smlouvu o&nbsp;vzájemné pomoci a&nbsp;ochraně. Seskupením vorvaňů v&nbsp;tak obrovské karavany lze vysvětlit okolnost, že&nbsp;dnes můžete plout i&nbsp;v&nbsp;nejlepších lovištích často celé týdny a&nbsp;měsíce, aniž spatříte jediný vodotrysk, a&nbsp;potom se&nbsp;vám náhle objeví množství, o&nbsp;němž se&nbsp;někdy zdá, že&nbsp;čítá celé tisíce.</span></p>
        <p class="chunk" data-nb-ref-number="9" data-nb-words="71" data-nb-chars="468"><span class="idea" data-nb-ref-number="9" id="idea9" data-nb-words="71" data-nb-chars="468">Po&nbsp;obou stranách přídě ve&nbsp;vzdálenosti asi dvou nebo tří mil tryskal a&nbsp;třpytil se&nbsp;v&nbsp;poledním vzduchu nepřetržitý řetěz velrybích vodometů, tvořící obrovský půlkruh, který objímal polovinu hladiny na&nbsp;obzoru. Dvojitý vodomet grónské velryby však tryská rovně vzhůru, na&nbsp;vrcholku se&nbsp;dělí a&nbsp;rozpadá ve&nbsp;dvě splývavé větve jako na&nbsp;vrbě, kdežto jediný, dopředu skloněný vodomet vorvaně vytváří hustý, zkadeřený keř bílé mlhy, neustále stoupající a&nbsp;padající ke&nbsp;straně závětrné.</span></p>
        <p class="chunk" data-nb-ref-number="10" data-nb-words="50" data-nb-chars="347"><span class="idea" data-nb-ref-number="10" id="idea10" data-nb-words="50" data-nb-chars="347">Kdykoli se&nbsp;Pequod vyhoupla na&nbsp;některý vysoký mořský kopec a&nbsp;z&nbsp;paluby bylo vidět toto množství mlhavých vodometů, vyrážejících do&nbsp;vzduchu v&nbsp;jednotlivých kadeřavých křivkách, pak to&nbsp;v&nbsp;oslepujícím ovzduší modravého oparu vypadalo jako tisíc přívětivých komínů lidnaté metropole, když se&nbsp;náhle zjeví za&nbsp;lahodného podzimního dopoledne jezdci na&nbsp;výšině.</span></p>
        <p class="chunk" data-nb-ref-number="11" data-nb-words="58" data-nb-chars="373"><span class="idea" data-nb-ref-number="11" id="idea11" data-nb-words="58" data-nb-chars="373">Jako pochodující armády zrychlují svůj pochod, když se&nbsp;přiblíží k&nbsp;zlověstnému průsmyku v&nbsp;horách, snažíce se, aby měly nebezpečný průchod co&nbsp;nejrychleji za&nbsp;sebou a&nbsp;znovu se&nbsp;rozvinuly na&nbsp;rovině v&nbsp;poměrném bezpečí, tak se&nbsp;zdálo, že&nbsp;i&nbsp;tato obrovská velrybí flotila spěchá úžinami, stahujíc postupně křídla svého půlkruhu a&nbsp;plujíc v&nbsp;jednom celistvém, ale stále srpovitém útvaru.</span></p>
        <p class="chunk" data-nb-ref-number="12" data-nb-words="94" data-nb-chars="581"><span class="idea" data-nb-ref-number="12" id="idea12" data-nb-words="94" data-nb-chars="581">Pequod napjala všechny plachty a&nbsp;hnala se&nbsp;za&nbsp;nimi. Harpunáři už&nbsp;měli v&nbsp;rukou zbraně a&nbsp;hlasitě pokřikovali z&nbsp;přídí člunů ještě zavěšených. Vydrží-li vítr, skoro už&nbsp;nepochybovali, že&nbsp;se&nbsp;obrovské množství, hnané Sundským průlivem, rozvine ve&nbsp;východních mořích a&nbsp;dočká se&nbsp;toho, že&nbsp;několik velryb chytíme. A&nbsp;kdo mohl říci, nepluje-li na&nbsp;čas v&nbsp;této velké karavaně i&nbsp;sám Moby Dick jako uctívaný bílý slon při korunovačním průvodu v&nbsp;Siamu? Tak jsme se&nbsp;plnými plachtami řítili, ženouce leviatany před sebou; vtom se&nbsp;znenadání ozval Taštegův hlas, který naléhavě upozorňoval na&nbsp;něco za&nbsp;námi.</span></p>
        <p class="chunk" data-nb-ref-number="13" data-nb-words="69" data-nb-chars="414"><span class="idea" data-nb-ref-number="13" id="idea13" data-nb-words="69" data-nb-chars="414">Spatřili jsme vzadu jiný srp, podobný srpu velryb před námi. Vypadal, jako by&nbsp;jej tvořily oddělené bílé páry, které se&nbsp;zvedaly a&nbsp;klesaly asi jako vodomety velryb, ale nebyl to&nbsp;vznik a&nbsp;zánik dokonalý, nýbrž vznášely se&nbsp;ustavičně a&nbsp;vůbec nezmizely docela. Achab si&nbsp;na&nbsp;ně&nbsp;zaměřil dalekohled, rychle se&nbsp;obrátil na&nbsp;svém stanovišti a&nbsp;zvolal: „Nahoru, připravte kladky a&nbsp;okovy k&nbsp;namočení plachet.&nbsp;– Jsou za&nbsp;námi Malajci!“</span></p>
        <p class="chunk" data-nb-ref-number="14" data-nb-words="196" data-nb-chars="1232"><span class="idea" data-nb-ref-number="14" id="idea14" data-nb-words="196" data-nb-chars="1232">Jako kdyby byli příliš dlouho číhali za&nbsp;výběžky země, až&nbsp;se&nbsp;Pequod dostane hlouběji do&nbsp;úžin, nyní nás tito asijští darebáci zuřivě pronásledovali, aby dohonili zdržení zaviněné přílišnou opatrností. Ale ježto rychlá Pequod se&nbsp;silným větrem v&nbsp;zádech byla sama na&nbsp;zuřivé honbě, bylo vlastně velmi laskavé od&nbsp;těchto hnědých lidumilů, že&nbsp;jí&nbsp;pomáhali hnát se&nbsp;rychleji za&nbsp;vyvolenou kořistí&nbsp;– sloužíce jí&nbsp;jaksi za&nbsp;jezdecké bičíky a&nbsp;ostruhy. Něco takového muselo napadnout Achaba, když s&nbsp;dalekohledem pod paží přecházel po&nbsp;palubě: když kráčel vpřed, pozoroval obludy, které pronásledoval, a&nbsp;cestou zpět se&nbsp;díval na&nbsp;krvežíznivé lupiče, kteří pronásledovali jeho. A&nbsp;podíval-li se&nbsp;na&nbsp;zelené stěny vodního průsmyku, kterým loď potom plula, a&nbsp;pomyslil si, že&nbsp;za&nbsp;touto bránou leží cesta k&nbsp;jeho pomstě, a&nbsp;viděl-li zas, jak právě v&nbsp;této bráně on&nbsp;teď pronásleduje i&nbsp;je sám pronásledován na&nbsp;život a&nbsp;na smrt, a&nbsp;nejen to, ale že&nbsp;smečka nelítostných, zuřivých pirátů a&nbsp;nelidských, neznabožských ďáblů ho&nbsp;v&nbsp;této štvanici pekelně pohání svým proklínáním&nbsp;– když mu&nbsp;všechny tyto myšlenky proběhly hlavou, Achabovo čelo zůstalo zasmušilé a&nbsp;zbrázděné jako chmurné pobřeží po&nbsp;bouřlivém přílivu, který je&nbsp;sice ohlodává, ale nedovede urvat pevný předmět z&nbsp;místa.</span></p>
        <p class="chunk" data-nb-ref-number="15" data-nb-words="129" data-nb-chars="810"><span class="idea" data-nb-ref-number="15" id="idea15" data-nb-words="129" data-nb-chars="810">Ale takové myšlenky zneklidňovaly jen velmi málo lidí z&nbsp;bezstarostné posádky. Pequod nechávala piráty za&nbsp;sebou ve&nbsp;vzdálenosti stále větší a&nbsp;větší, a&nbsp;když konečně proletěla mimo svěže zelený výběžek Cockatoo na&nbsp;straně k&nbsp;Sumatře a&nbsp;vyplula posléze do&nbsp;širých vod, tehdy se&nbsp;zdálo, jako by&nbsp;harpunáři víc litovali, že&nbsp;rychlé velryby předhonily loď, než se&nbsp;radovali, že&nbsp;loď tak vítězně unikla Malajcům. Loď však plula stále ve&nbsp;velrybí stopě a&nbsp;ryby konečně polevovaly v&nbsp;rychlosti. Vítr ustával, proto byl dán rozkaz spustit čluny. Ale sotva stádo vorvaňů jakýmsi podivuhodným instinktem poznalo, že&nbsp;je&nbsp;pronásledují tři čluny&nbsp;– třeba ještě byly asi míli za&nbsp;nimi&nbsp;– hned se&nbsp;opět shluklo, vorvani vytvořili husté šiky a&nbsp;prapory, takže jejich vodomety vypadaly jako blýskavé řady nasazených bodáků, a&nbsp;pluli dvojnásob rychle.</span></p>
        <p class="chunk" data-nb-ref-number="16" data-nb-words="248" data-nb-chars="1655"><span class="idea" data-nb-ref-number="16" id="idea16" data-nb-words="248" data-nb-chars="1655">Vysvlečeni do&nbsp;košile a&nbsp;spodků, skočili jsme k&nbsp;veslům; po&nbsp;několikahodinovém veslování jsme byli už&nbsp;téměř rozhodnuti vzdát se&nbsp;závodu, ale pojednou všeobecný neklid mezi velrybami živě nasvědčoval tomu, že&nbsp;je&nbsp;konečně ovládl onen podivně zmatený stav tupé nerozhodnosti; když velrybáři tento stav u&nbsp;velryby postřehnou, říkají, že&nbsp;je&nbsp;poděšena. Sevřené vojenské útvary, v&nbsp;kterých vorvani až&nbsp;dosud rychle a&nbsp;pravidelně plovali, rozptýlily se&nbsp;teď v&nbsp;divoké stádo; zdálo se, že&nbsp;velryby zešílely hrůzou jako sloni krále Pora v&nbsp;indické bitvě s&nbsp;Alexandrem. Prchajíce všemi směry v&nbsp;širokých, nepravidelných kruzích a&nbsp;plovouce bez cíle sem a&nbsp;tam, jasně prozrazovaly krátkými, hustými vodomety, že&nbsp;je&nbsp;zachvátila panika. Ještě podivněji to&nbsp;potvrzovali vorvani, kteří se&nbsp;zcela ochromeni nechali bezmocně unášet vlnami jako odstrojené lodi, do&nbsp;nichž natekla voda. Kdyby tito leviatani byli pouhým stádem hloupých ovcí, které na&nbsp;pastvě pronásledují tři zuřiví vlci, sotva by&nbsp;mohli dávat najevo takový úžasný strach. Avšak občasná bojácnost je&nbsp;příznačná téměř pro všechny stádní tvory. Na&nbsp;Západě buvoli se&nbsp;lví hřívou prchají před jediným jezdcem, ačkoli jsou shromážděni v&nbsp;desetitisících. Dokladem toho jsou také všichni lidští tvorové: když jsou v&nbsp;přízemí divadla namačkáni jako ovce v&nbsp;ovčíně, řítí se&nbsp;při nejmenším požárním poplachu jako bezhlaví k&nbsp;východům a&nbsp;přitom se&nbsp;mačkají, šlapou po&nbsp;sobě, zatarasují východy a&nbsp;bezohledně udupávají jeden druhého k&nbsp;smrti. Proto bude nejlépe, když se&nbsp;přestaneme divit, že&nbsp;velryby před námi jsou podivně vylekány, poněvadž na&nbsp;celém světě neexistuje u&nbsp;pozemských šelem žádné šílenství, které by&nbsp;nebylo nekonečně překonáváno šílenstvím lidí.</span></p>
        <p class="chunk" data-nb-ref-number="17" data-nb-words="124" data-nb-chars="788"><span class="idea" data-nb-ref-number="17" id="idea17" data-nb-words="124" data-nb-chars="788">Ačkoli se&nbsp;mnohé velryby, jak už&nbsp;víme, pohybovaly velkou rychlostí, přece nutno poznamenat, že&nbsp;stádo jako celek ani nepostupovalo, ani neustupovalo, nýbrž zůstávalo společně na&nbsp;jednom místě. Čluny se&nbsp;ihned od&nbsp;sebe odloučily, jak bývá v&nbsp;takových případech zvykem, a&nbsp;každý zamířil k&nbsp;jedné osamělé velrybě na&nbsp;okraji stáda. Asi za&nbsp;tři minuty vrhl Kvíkveg harpunu. Zasažená velryba nám chrstla do&nbsp;obličeje oslepující spršku a&nbsp;potom, ubíhajíc s&nbsp;námi jako blesk, zamířila rovnou do&nbsp;středu stáda. Ačkoli takový její pohyb za&nbsp;těchto okolností zaráží, přece jen není ničím neobvyklým; téměř vždy se&nbsp;s&nbsp;ním více méně počítá, ale bývá to&nbsp;okolnost při velrybaření nejnebezpečnější. Ve&nbsp;chvíli, kdy vás hbitá obluda táhne hlouběji do&nbsp;šíleného stáda, dáváte sbohem vší opatrnosti a&nbsp;jen se&nbsp;zděšeně chvějete.</span></p>
        <p class="chunk" data-nb-ref-number="18" data-nb-words="70" data-nb-chars="422"><span class="idea" data-nb-ref-number="18" id="idea18" data-nb-words="70" data-nb-chars="422">Když se&nbsp;velryba slepě hnala kupředu, jako by&nbsp;se&nbsp;chtěla pouhou rychlostí zbavit železné pijavky k&nbsp;ní připoutané, a&nbsp;když jsme takto vyrývali bílou brázdu v&nbsp;moři, ohrožováni na&nbsp;všech stranách poblázněnými tvory, kteří se&nbsp;kolem nás řítili sem a&nbsp;tam, náš posedlý člun se&nbsp;podobal lodi tísněné za&nbsp;bouře ledovcem, která se&nbsp;snaží proplout spletí kanálů a&nbsp;úžin, přičemž jí&nbsp;každou chvíli hrozí nebezpečí, že&nbsp;bude sevřena a&nbsp;rozdrcena.</span></p>
        <p class="chunk" data-nb-ref-number="19" data-nb-words="135" data-nb-chars="818"><span class="idea" data-nb-ref-number="19" id="idea19" data-nb-words="135" data-nb-chars="818">Ale Kvíkveg, nezastrašen ani v&nbsp;nejmenším, řídil náš člun statečně. Hned uhýbal obludě plující nám přímo přes cestu, hned zas udržoval člun v&nbsp;bezpečné vzdálenosti od&nbsp;jiné, která vztyčovala obrovské ocasní ploutve nad hlavu. Starbuck zatím po&nbsp;celou tu&nbsp;dobu stál na&nbsp;přídi s&nbsp;kopím v&nbsp;ruce a&nbsp;odháněl nám z&nbsp;cesty každou velrybu, kterou mohl zasáhnout krátkými vrhy, poněvadž na&nbsp;dlouhé nebylo času. Ani veslaři zcela nezaháleli, ačkoli se&nbsp;člun teď už&nbsp;celkem obešel bez jejich obvyklé práce. Věnovali se&nbsp;hlavně druhé její složce, pokřikování. „Z&nbsp;cesty, komodore!“ křičel jeden na&nbsp;velkého dromedára, který se&nbsp;náhle vynořil trupem nad hladinu a&nbsp;na okamžik nás uvedl v&nbsp;nebezpečí, že&nbsp;nás potopí. „Jen dolů s&nbsp;tím ocasem, ty&nbsp;tam!“ řval druhý na&nbsp;jinou velrybu, která se&nbsp;těsně u&nbsp;boku člunu klidně ovívala vějířem své vlastní končetiny.</span></p>
        <p class="chunk" data-nb-ref-number="20" data-nb-words="221" data-nb-chars="1389"><span class="idea" data-nb-ref-number="20" id="idea20" data-nb-words="221" data-nb-chars="1389">Všechny velrybářské čluny s&nbsp;sebou mají zvláštní zařízení, vynalezené původně nantucketskými indiány, které se&nbsp;nazývá droga. Dvě silné čtyřhranné dřevěné desky stejné velikosti se&nbsp;pevně k&nbsp;sobě připojí tak, aby se&nbsp;jejich léta křížila v&nbsp;pravém úhlu. Do&nbsp;středu této zábrany se&nbsp;potom upevní provaz velmi dlouhý, jehož druhý konec, opatřený smyčkou, může být v&nbsp;okamžiku upevněn na&nbsp;harpunu. Této drogy se&nbsp;používá hlavně mezi poděšenými velrybami. V&nbsp;takové chvíli bývá totiž okolo vás více velryb, než jich můžete lovit zároveň. Ale vorvaně nepotkáte každého dne. Pokud máte příležitost, musíte jich proto zabít tolik, kolik dokážete. A&nbsp;nemůžete-li zabít všechny najednou, musíte je&nbsp;zranit a&nbsp;připoutat, abyste je&nbsp;zabili později, až&nbsp;budete mít čas. Proto se&nbsp;v&nbsp;takových situacích, jako byla naše, používá drogy. Náš člun měl tři. První a&nbsp;druhou jsme úspěšně vrhli a&nbsp;viděli jsme velryby, jak klopýtavě prchají, zadržovány ze&nbsp;strany obrovským odporem vlečené zábrany. Vorvani byli ochromeni jako zločinci, kteří mají na&nbsp;noze řetěz s&nbsp;koulí. Když jsme házeli třetí drogu, tu&nbsp;se&nbsp;nemotorná dřevěná překážka ve&nbsp;chvíli, kdy letěla z&nbsp;člunu do&nbsp;vody, zachytila pod jedním sedadlem; to&nbsp;bylo okamžitě vyrváno a&nbsp;uneseno, přičemž veslař z&nbsp;něho sklouzl na&nbsp;dno člunu. Na&nbsp;obou stranách vnikala do&nbsp;člunu voda rozbitými boky, ale vecpali jsme tam dvoje troje spodky a&nbsp;košile, a&nbsp;tak jsme prozatím zastavili vnikání vody.</span></p>
        <p class="chunk" data-nb-ref-number="21" data-nb-words="236" data-nb-chars="1502"><span class="idea" data-nb-ref-number="21" id="idea21" data-nb-words="236" data-nb-chars="1502">Bylo by&nbsp;bývalo skoro nemožné vrhat harpuny s&nbsp;drogou, nebýt toho, že&nbsp;let naší velryby se&nbsp;zmírňoval, jak jsme pronikali do&nbsp;stáda, a&nbsp;čím víc jsme se&nbsp;takto vzdalovali od&nbsp;obvodu ruchu, tím víc ubývalo nebezpečného zmatku. A&nbsp;tak se&nbsp;konečně poskakující harpuna vypletla ze&nbsp;stáda, táhnoucí velryba se&nbsp;stranou ponořila a&nbsp;posledním trhnutím jejího slábnoucího vleku jsme proklouzli mezi dvěma velrybami do&nbsp;nejvnitřnějšího srdce stáda, jako kdybychom vnikli z&nbsp;horské bystřiny do&nbsp;smavého jezera v&nbsp;údolí. Bouři hlomozných vln mezi velrybami na&nbsp;okraji bylo tu&nbsp;sice slyšet, ale nepociťovali jsme ji. V&nbsp;tomto středním prostoru se&nbsp;na&nbsp;moři prostírala atlasová hladina zvaná zrcadlo, kterou vytváří zvláštní tekutina vrhaná velrybou v&nbsp;klidnější náladě. Ano, byli jsme teď v&nbsp;onom začarovaném tichu, které se&nbsp;prý skrývá uprostřed každé bouře. V&nbsp;rušné dálce jsme dosud viděli zmítající se&nbsp;vnější soustředné kruhy a&nbsp;spatřili jsme postupně houfce velryb o&nbsp;osmi nebo deseti kusech, jak rychle obíhají stále dokola jako koňská mnohospřeží v&nbsp;cirkusové aréně&nbsp;– tak těsně bok po&nbsp;boku, že&nbsp;by&nbsp;se&nbsp;titánský krasojezdec byl mohl snadno postavit rozkročmo na&nbsp;prostřední velryby a&nbsp;jezdit dokola na&nbsp;jejich hřbetech. Odpočívající velryby znovu přímo obklopily uzavřenou osu stáda zástupem tak hustým, že&nbsp;jsme zatím neměli naděje na&nbsp;vyváznutí. Museli jsme čekat, až&nbsp;vznikne průlom v&nbsp;živé stěně, která nás obkličovala. Ve&nbsp;středu jezera, kde jsme byli, nás občas navštěvovaly malé krotké samice a&nbsp;mláďata, ženy a&nbsp;děti toho sroceného nepřítele.</span></p>
        <p class="chunk" data-nb-ref-number="22" data-nb-words="179" data-nb-chars="1131"><span class="idea" data-nb-ref-number="22" id="idea22" data-nb-words="179" data-nb-chars="1131">Započítáme-li občasné široké mezery mezi vnějšími obíhajícími kruhy i&nbsp;mezery mezi jednotlivými houfci v&nbsp;každém kruhu, zaujímala plocha, na&nbsp;níž bylo toto množství shromážděno, jistě dvě nebo tři čtvereční míle. Alespoň bylo z&nbsp;našeho nízkého člunu vidět vodomety tryskající, jak se&nbsp;zdálo, téměř ze&nbsp;samého okraje obzoru, ačkoli takový důkaz může být v&nbsp;podobném případě klamný. Zmiňuji se&nbsp;o&nbsp;tom, protože samice a&nbsp;mláďata jako by&nbsp;byly úmyslně uzavřeny ve&nbsp;vnitřním kruhu a&nbsp;jako by&nbsp;jim široká rozloha stáda až&nbsp;dosud bránila poznat pravou příčinu zastávky. Či&nbsp;snad byly tak mladé a&nbsp;nezkažené, po&nbsp;všech stránkách nevinné a&nbsp;nezkušené? Ať&nbsp;už&nbsp;z&nbsp;jakékoli příčiny, tyto menší velryby přicházely z&nbsp;obvodu jezera občas na&nbsp;návštěvu k&nbsp;našemu nehybnému člunu a&nbsp;projevovaly přitom tak podivuhodnou nebojácnost a&nbsp;důvěru nebo spíše půvabný zmatek, že&nbsp;to&nbsp;bylo opravdu kupodivu. Jako domácí psi nás přicházeli očichávat až&nbsp;k&nbsp;okraji našeho člunu, kterého se&nbsp;dotýkaly, takže se&nbsp;téměř zdálo, že&nbsp;byly náhle nějakým kouzlem ochočeny. Kvíkveg je&nbsp;popleskával po&nbsp;čelech, Starbuck je&nbsp;škrábal kopím po&nbsp;zádech. Bál se&nbsp;následků, proto se&nbsp;zatím neodvážil kopí vrhnout.</span></p>
        <p class="chunk" data-nb-ref-number="23" data-nb-words="209" data-nb-chars="1320"><span class="idea" data-nb-ref-number="23" id="idea23" data-nb-words="209" data-nb-chars="1320">Ale hluboko pod tímto podivuhodným světem na&nbsp;hladině objevil se&nbsp;našim očím jiný a&nbsp;ještě podivnější svět, když jsme upřeně hleděli přes okraj člunu dolů. Neboť v&nbsp;těch vodních sklepeních se&nbsp;vznášela plující těla kojících velrybích matek i&nbsp;těch, které svým obrovským pasem prozrazovaly, že&nbsp;se&nbsp;zanedlouho matkami stanou. Jezero, jak jsem naznačil, bylo do&nbsp;značné hloubky neobyčejně průhledné. A&nbsp;jako se&nbsp;lidská nemluvňata při kojení dívají klidně a&nbsp;upřeně stranou od&nbsp;prsu, jako by&nbsp;žila současně dvojím různým životem, a&nbsp;zatímco už&nbsp;sají pozemskou potravu, duchovně se&nbsp;ještě sytí vzpomínkami nezemskými, právě tak na&nbsp;nás pohlížela velrybí mláďata; dívala se&nbsp;směrem k&nbsp;nám, ale ne&nbsp;na&nbsp;nás, jako bychom pro jejich novorozený zrak byli jen kusem golfské řasy. Matky, plující jim po&nbsp;boku, také nás klidně pozorovaly. Jedno z&nbsp;těchto děťátek, které podle jistých zvláštních známek bylo sotva den staré, mohlo měřit asi čtrnáct stop na&nbsp;dél a&nbsp;asi šest stop na&nbsp;šíř. Bylo trochu skotačivé, třebaže se&nbsp;jeho tělo dosud sotva zotavilo z&nbsp;nepříjemné polohy, kterou až&nbsp;donedávna zaujímalo v&nbsp;mateřských útrobách, kde nenarozená velryba leží ohnuta jako tatarský luk, hlavu u&nbsp;ocasu, zcela připravena ke&nbsp;konečnému skoku. Jemné boční ploutve a&nbsp;vějíře ocasní vypadaly dosud svraštěle a&nbsp;pomačkaně jako uši novorozeňat přišlých nedávno z&nbsp;cizích končin.</span></p>
        <p class="chunk" data-nb-ref-number="24" data-nb-words="24" data-nb-chars="168"><span class="idea" data-nb-ref-number="24" id="idea24" data-nb-words="24" data-nb-chars="168">„Provazec, provazec!“ zvolal Kvíkveg, dívaje se&nbsp;přes okraj člunu. „Ona připoutaná, připoutaná!&nbsp;– Kdo ji&nbsp;připoutat? Kdo zasáhnout? Dvě velryba! Jedna velká, druhá malá!“</span></p>
        <p class="chunk" data-nb-ref-number="25" data-nb-words="6" data-nb-chars="42"><span class="idea" data-nb-ref-number="25" id="idea25" data-nb-words="6" data-nb-chars="42">„Co tě&nbsp;posedlo, člověče?“ zvolal Starbuck.</span></p>
        <p class="chunk" data-nb-ref-number="26" data-nb-words="6" data-nb-chars="40"><span class="idea" data-nb-ref-number="26" id="idea26" data-nb-words="6" data-nb-chars="40">„Dívej sem,“ řekl Kvíkveg, ukazuje dolů.</span></p>
        <p class="chunk" data-nb-ref-number="27" data-nb-words="91" data-nb-chars="580"><span class="idea" data-nb-ref-number="27" id="idea27" data-nb-words="91" data-nb-chars="580">Jako když zasažená velryba vymotala z&nbsp;bubnu sta sáhů provazce a&nbsp;po hlubokém ponoření vyplouvá opět nahoru a&nbsp;uvolněné smyčky se&nbsp;vznášejí a&nbsp;spirálovitě stoupají k&nbsp;hladině, tak nyní Starbuck spatřil kotouče dlouhé pupeční šňůry paní Leviatanové, jíž bylo mládě asi dosud připoutáno k&nbsp;matce. Nezřídka se&nbsp;stává při rychlých změnách za&nbsp;lovu, že&nbsp;tato přírodní šňůra, na&nbsp;mateřském konci uvolněná, se&nbsp;zamotá do&nbsp;šňůry konopné a&nbsp;mládě je&nbsp;tak chyceno.&nbsp;– Některá nejzáhadnější tajemství moře se&nbsp;nám zjevila v&nbsp;tomto očarovaném jezeře. Viděli jsme milostné pletky mladého leviatana v&nbsp;hlubinách.<sup id="fnref:1"><a href="#fn:1" class="footnote-ref" role="doc-noteref">1</a></sup></span></p>
        <p class="chunk" data-nb-ref-number="28" data-nb-words="68" data-nb-chars="429"><span class="idea" data-nb-ref-number="28" id="idea28" data-nb-words="68" data-nb-chars="429">A&nbsp;tak třeba byli tito nevyzpytatelní tvorové obklopeni samými kruhy zděšení a&nbsp;hrůzy, oddávali se&nbsp;všem radostem volně a&nbsp;bez bázně jako v&nbsp;dobách míru. Ano, oddávali se&nbsp;poklidně lásce a&nbsp;rozkoši. I&nbsp;já si&nbsp;uchovávám uprostřed zmítaného Atlantiku své bytosti po&nbsp;všechny časy takové utěšené místečko nerušeného klidu; zatímco těžké planety nepomíjejících běd krouží kolem mne, koupávám se&nbsp;hluboko dole a&nbsp;uvnitř ve&nbsp;věčné pohodě a&nbsp;radosti.</span></p>
        <p class="chunk" data-nb-ref-number="29" data-nb-words="171" data-nb-chars="1034"><span class="idea" data-nb-ref-number="29" id="idea29" data-nb-words="171" data-nb-chars="1034">Zatímco jsme stáli takto očarováni, v&nbsp;dálce občas ukazovala náhlá vzrušující podívaná, že&nbsp;ostatní čluny jsou dosud zaměstnány na&nbsp;obvodu stáda připoutáváním velryb na&nbsp;drogy. Nebo možná vnesly válku až&nbsp;do&nbsp;prvního okruhu, kde měly dost místa a&nbsp;kde se&nbsp;dalo i&nbsp;dobře ustupovat. Ale pohled na&nbsp;rozzuřené připoutané velryby, které se&nbsp;slepě řítily sem a&nbsp;tam napříč kruhy, ten nebyl ničím proti tomu, co&nbsp;se&nbsp;nakonec zjevilo našemu zraku. Jste-li připoutáni k&nbsp;velrybě neobvykle silné a&nbsp;čilé, bývá někdy zvykem, že&nbsp;se&nbsp;snažíte ochromit ji&nbsp;přetnutím nebo zmrzačením obrovské ocasní šlachy. Děje se&nbsp;to&nbsp;tak, že&nbsp;se&nbsp;po&nbsp;ní&nbsp;vrhá rýč s&nbsp;krátkou násadou, k&nbsp;němuž je&nbsp;přivázán provaz, aby se&nbsp;mohl rýč opět stáhnout zpátky. Jedna velryba, raněná (jak jsme se&nbsp;později dověděli) do&nbsp;této části těla, ale zřejmě ne&nbsp;dost úspěšně, utrhla se&nbsp;od&nbsp;člunu, táhnouc za&nbsp;sebou polovinu harpunového provazce, a&nbsp;poněvadž ji&nbsp;zranění nesmírně bolelo, vpadla mezi kroužící houfce jako v&nbsp;bitvě u&nbsp;Saratogy osamělý odvážný jezdec Arnold, který zanášel zkázu všude, kam vletěl jeho kůň.</span></p>
        <p class="chunk" data-nb-ref-number="30" data-nb-words="108" data-nb-chars="674"><span class="idea" data-nb-ref-number="30" id="idea30" data-nb-words="108" data-nb-chars="674">Přestože rána této velryby byla velmi bolestivá a&nbsp;pohled na&nbsp;ni&nbsp;už&nbsp;dost hrozný, přece příčina té&nbsp;zvláštní hrůzy, kterou zřejmě šířila mezi ostatním stádem, nám zprvu byla pro vzdálenost nejasná. Konečně jsme se&nbsp;však dovtípili, že&nbsp;zvláštní nepochopitelnou náhodou se&nbsp;velryba zamotala do&nbsp;provazce harpuny, který vlekla, a&nbsp;prchala i&nbsp;s&nbsp;rýčem do&nbsp;ní&nbsp;zaseknutým. A&nbsp;zatímco se&nbsp;volný konec šňůry přivázané k&nbsp;této zbrani pevně zapletl do&nbsp;provazce harpuny, otočeného několikrát kolem ocasu, rýč sám se&nbsp;jí&nbsp;z&nbsp;masa uvolnil. Doháněna mukami k&nbsp;šílenství, velryba se&nbsp;nyní zmítala ve&nbsp;vodě, mocně bila pružným ocasem a&nbsp;pohazovala ostrým rýčem kolem sebe, zraňujíc a&nbsp;zabíjejíc své vlastní druhy.</span></p>
        <p class="chunk" data-nb-ref-number="31" data-nb-words="123" data-nb-chars="732"><span class="idea" data-nb-ref-number="31" id="idea31" data-nb-words="123" data-nb-chars="732">Tato strašná událost jako by&nbsp;vyburcovala celé stádo z&nbsp;ochromující hrůzy. Nejdřív se&nbsp;začaly velryby, tvořící okraj našeho jezera, trochu tísnit a&nbsp;tlačit na&nbsp;sebe, jako by&nbsp;je&nbsp;zvedaly slabé vlny z&nbsp;dálky. Potom se&nbsp;začalo i&nbsp;jezero samo lehce vlnit a&nbsp;vzdouvat. Podmořské svatební síně a&nbsp;dětské pokoje zmizely. V&nbsp;okruhu stále se&nbsp;zužujícím začaly velryby v&nbsp;kolech blíže středu plovat v&nbsp;houstnoucích skupinách. Ano, dlouhý klid byl ten tam. Brzy bylo slyšet temný, přibližující se&nbsp;šumot a&nbsp;potom&nbsp;– jako když se&nbsp;začnou na&nbsp;jaře trhat obrovské spousty ledu na&nbsp;veletoku Hudsonu&nbsp;– celé stádo velryb se&nbsp;valilo dovnitř do&nbsp;středu, jako by&nbsp;se&nbsp;chtělo společně nakupit na&nbsp;jednu horu. Starbuck a&nbsp;Kvíkveg si&nbsp;okamžitě vyměnili místa. Starbuck přešel na&nbsp;záď.</span></p>
        <p class="chunk" data-nb-ref-number="32" data-nb-words="60" data-nb-chars="325"><span class="idea" data-nb-ref-number="32" id="idea32" data-nb-words="60" data-nb-chars="325">„Vesla! Vesla!“ zašeptal naléhavě a&nbsp;chopil se&nbsp;kormidlové páky. „Chopte se&nbsp;vesel a&nbsp;seberte odvahu! Bože můj, chlapci, připravte se! Odraz ji, Kvíkvegu&nbsp;– tam tu&nbsp;velrybu!&nbsp;– bodni ji!&nbsp;– udeř ji!&nbsp;– Stoupni si&nbsp;– stoupni si&nbsp;a&nbsp;zůstaň stát! Mrskněte sebou&nbsp;– veslujte, hoši! Ne­ohlížejte se&nbsp;na&nbsp;jejich záda!&nbsp;– přes ně!&nbsp;– jen přes ně!“&nbsp;–</span></p>
        <p class="chunk" data-nb-ref-number="33" data-nb-words="108" data-nb-chars="706"><span class="idea" data-nb-ref-number="33" id="idea33" data-nb-words="108" data-nb-chars="706">Člun byl nyní téměř vklíněn mezi dva obrovské černé trupy, které mezi sebou nechávaly jen úzký dardanelský průliv. Se&nbsp;zoufalým úsilím jsme konečně prorazili na&nbsp;místo dočasně volné, ale i&nbsp;odtud jsme kvapem prchali a&nbsp;zároveň horlivě pátrali po&nbsp;dalším východu. Po&nbsp;mnoha podobných příhodách, kdy jsme unikli jen o&nbsp;vlásek, vklouzli jsme konečně do&nbsp;jednoho z&nbsp;dřívějších vnějších kruhů, který však nyní přetínaly jednotlivé velryby, jak všechny prudce mířily do&nbsp;středu. Tato šťastná záchrana byla vykoupena lacino&nbsp;– Kvíkveg ztratil klobouk; když Kvíkveg stál na&nbsp;přídi člunu a&nbsp;bodal prchající velryby, odnesl mu&nbsp;klobouk z&nbsp;hlavy větrný vír, vzniklý prudkým pohybem jednoho páru obrovských ocasních ploutví nablízku.</span></p>
        <p class="chunk" data-nb-ref-number="34" data-nb-words="110" data-nb-chars="659"><span class="idea" data-nb-ref-number="34" id="idea34" data-nb-words="110" data-nb-chars="659">Lomozný a&nbsp;chaotický ústup se&nbsp;pomalu uspořádal v&nbsp;pohyb podle jakéhosi řádu; velryby se&nbsp;konečně shlukly v&nbsp;jeden pevný útvar a&nbsp;začaly znovu prchat kupředu stále rychleji. Další pronásledování bylo zbytečné. Čluny se&nbsp;však stále ještě držely v&nbsp;jejich stopách, aby ulovily velryby připoutané k&nbsp;drogám, pokud je&nbsp;budou moci dohonit, a&nbsp;také proto, aby se&nbsp;zmocnily velryby, kterou Flask zabil a&nbsp;označil. Označuje se&nbsp;tyčí s&nbsp;vlajkou; každý člun má&nbsp;dvě nebo tři takové tyče. Když je&nbsp;nablízku další kořist, tyč se&nbsp;zpříma zarazí do&nbsp;plovoucího těla mrtvé velryby, aby označovala, kde je&nbsp;velryba na&nbsp;moři, a&nbsp;také jako důkaz, komu již patří, kdyby se&nbsp;přiblížily čluny jiné lodi.</span></p>
        <p class="chunk" data-nb-ref-number="35" data-nb-words="43" data-nb-chars="283"><span class="idea" data-nb-ref-number="35" id="idea35" data-nb-words="43" data-nb-chars="283">Výsledek této honby dokazoval poněkud pravdivost moudrého rybářského přísloví&nbsp;– čím více velryb, tím méně ryb. Ze&nbsp;všech velryb připoutaných na&nbsp;překážky jsme chytili jen jednu. Ostatním se&nbsp;sice podařilo na&nbsp;čas uniknout, byly však chyceny, jak později uvidíme, jinou lodí než Pequodou.</span></p>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="36" data-nb-words="114" data-nb-chars="700"><span class="idea" data-nb-ref-number="36" id="idea36" data-nb-words="114" data-nb-chars="700"><p>Vorvaň stejně jako všechny ostatní druhy leviatanů, ale na&nbsp;rozdíl od&nbsp;většiny jiných ryb, rodí bez ohledu na&nbsp;roční období. Po&nbsp;těhotenství, trvajícím pravděpodobně asi devět měsíců, rodí se&nbsp;vždy jen jedno mládě, ačkoli v&nbsp;několika známých případech se&nbsp;narodili Ezau i&nbsp;Jákob – náhoda, s&nbsp;níž je&nbsp;počítáno; mládě totiž saje ze&nbsp;dvou cecíků, umístěných nezvykle po&nbsp;obou stranách řiti; ale prsy samy se&nbsp;táhnou od&nbsp;cecíků nahoru. Když tyto důležité orgány kojící velryby náhodou protne lovcovo kopí, zabarvuje matka moře daleko široko mlékem a&nbsp;krví současně. Mléko je&nbsp;velmi sladké a&nbsp;tučné. Člověk je&nbsp;už&nbsp;ochutnal. Snad by&nbsp;bylo dobré na&nbsp;jahody. Když velryby překypují vzájemným zaujetím, zdraví se&nbsp;more hominum. <a href="#fnref:1" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_097.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>