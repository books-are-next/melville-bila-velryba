<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="LXXVIII.CISTERNY A&nbsp;OKOVY">
    <meta name="apple-mobile-web-app-capable" content="yes">
    <title>LXXVIII.CISTERNY A&nbsp;OKOVY • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_086.html">
    <link rel="next" href="./bila_velryba_088.html">
    <meta name="nb-order" content="86">
    <link rel="self" href="bila_velryba_087.html">
    <meta name="nb-identifier" content="melville-bila-velryba-6f106a3">
    <meta name="nb-role" content="chapter">
  </head>
  <body data-nb-words="1329" data-nb-chars="8116" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_086.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="24"><span class="idea" data-nb-ref-number="1" id="idea1" data-nb-words="3" data-nb-chars="24">LXXVIII.CISTERNY A&nbsp;OKOVY</span></h1>
        <p class="chunk" data-nb-ref-number="2" data-nb-words="289" data-nb-chars="1735"><span class="idea" data-nb-ref-number="2" id="idea2" data-nb-words="289" data-nb-chars="1735">Mrštně jako kočka stoupá Taštego vzhůru, a&nbsp;stále vzpřímen, běží po&nbsp;přečnívajícím rameni hlavního ráhna rovnou k&nbsp;místu, kde stane vysoko nad zdviženou nádrží. Nese s&nbsp;sebou lehký kladkostroj zvaný houpačka, skládající se&nbsp;jen ze&nbsp;dvou lan probíhajících jednoduchou kladkou. Upevniv kladku, takže visí z&nbsp;ráhnového hrotu, spustí jeden konec lana, jejž zachytí a&nbsp;pevně drží jeden muž na&nbsp;palubě. Pak ručkuje indián dolů, až&nbsp;obratně přistane na&nbsp;temeni hlavy. A&nbsp;tam&nbsp;– stále ještě hodně vysoko nad ostatními, na&nbsp;které živě pokřikuje&nbsp;– vypadá jako turecký muezzin, vybízející z&nbsp;vrcholu minaretu zbožné lidi k&nbsp;modlitbě. Pošlou mu&nbsp;nahoru ostrý rýč s&nbsp;krátkým držadlem a&nbsp;Taštego pilně hledá vhodné místo, kudy by&nbsp;pronikl do&nbsp;nádrže. Počíná si&nbsp;přitom neobyčejně soustavně&nbsp;– jako člověk, který hledá poklad v&nbsp;starém domě a&nbsp;klepá na&nbsp;stěny, aby zjistil, kde je&nbsp;zlato zazděno. Když skončí toto obezřelé pátrání, silný okov, pobitý železem&nbsp;– úplně podobný okovu studničnímu&nbsp;– je&nbsp;přivázán k&nbsp;jednomu konci lana běžícího přes kladku houpačky. Druhý konec natažený přes palubu tam drží dva nebo tři čilí námořníci. Ti&nbsp;nyní vyzvednou okov indiánovi na&nbsp;dosah a&nbsp;jiný námořník mu&nbsp;podá velmi dlouhou tyč. Taštego zavěsí okov na&nbsp;tyč a&nbsp;spouští jej dolů do&nbsp;nádrže, až&nbsp;tam úplně zmizí. Když potom dá&nbsp;znamení námořníkům u&nbsp;lana, okov se&nbsp;znovu vynořuje, plný bublinek jako vědro, do&nbsp;kterého děvečka právě nadojila mléko. Plný okov se&nbsp;spouští opatrně dolů, námořník k&nbsp;tomu určený jej zachytí a&nbsp;rychle vyprázdní do&nbsp;velkého sudu. Potom se&nbsp;opět zvedá a&nbsp;prochází týmž otvorem, a&nbsp;to tolikrát, až&nbsp;hluboká cisterna už&nbsp;nic nevydává. Ke&nbsp;konci musí Taštego tlačit dlouhou tyč silněji a&nbsp;silněji a&nbsp;potápět ji&nbsp;hlouběji a&nbsp;hlouběji do&nbsp;nádrže, až&nbsp;se&nbsp;ponoří na&nbsp;nějakých dvacet stop své délky.</span></p>
        <p class="chunk" data-nb-ref-number="3" data-nb-words="122" data-nb-chars="739"><span class="idea" data-nb-ref-number="3" id="idea3" data-nb-words="122" data-nb-chars="739">Takto tedy lidé na&nbsp;Pequodě po&nbsp;nějaký čas čerpali a&nbsp;několik sudů naplnili libovonnou vorvaninou, když znenadání došlo k&nbsp;podivné nehodě. Nedá se&nbsp;říci, jak to&nbsp;vlastně bylo, zda divoký indián Taštego byl tak nerozvážný a&nbsp;lehkomyslný, že&nbsp;se&nbsp;na&nbsp;okamžik pustil provazů velkého kladkostroje, na&nbsp;kterém byla hlava zavěšena, či&nbsp;zda bylo místo, kde stál, tak zrádné a&nbsp;kluzké, či&nbsp;zda si&nbsp;sám ďábel přál, aby se&nbsp;to&nbsp;přihodilo, neudávaje pro to&nbsp;zvláštní důvod. Náhle však, když se&nbsp;osmdesátý nebo devadesátý okov mlaskavě vynořil&nbsp;– můj bože! chudák Taštego&nbsp;– jako by&nbsp;byl jedním ze&nbsp;spojité dvojice okovů protisměrně se&nbsp;pohybujících v&nbsp;opravdové studni, spadl rovnou po&nbsp;hlavě do&nbsp;toho velkého heidelberského sudu a&nbsp;se strašným olejovým zabubláním zmizel z&nbsp;očí!</span></p>
        <p class="chunk" data-nb-ref-number="4" data-nb-words="93" data-nb-chars="589"><span class="idea" data-nb-ref-number="4" id="idea4" data-nb-words="93" data-nb-chars="589">„Muž přes palubu!“ křičel Dagů, jenž se&nbsp;uprostřed všeobecného zděšení první vzpamatoval. „Podejte sem honem okov!“ Stoupl do&nbsp;něho jednou nohou, aby se&nbsp;tak lépe udržel rukou na&nbsp;kluzkém laně, a&nbsp;druzí ho&nbsp;vyzvedli na&nbsp;vrchol hlavy bezmála ještě dřív, než Taštego mohl dopadnout na&nbsp;dno nádrže. Zatím nastal hrozný zmatek. Když pohlédli přes zábradlí, spatřili, jak se&nbsp;hlava, dříve neživá, začala pohybovat a&nbsp;zmítat právě pod samou hladinou, jako by&nbsp;ji&nbsp;právě napadla nějaká významná myšlenka. Byl to&nbsp;ovšem jen chudák indián, jenž těmito záškuby nevědomky naznačoval, do&nbsp;jaké osudné hlubiny klesl.</span></p>
        <p class="chunk" data-nb-ref-number="5" data-nb-words="86" data-nb-chars="503"><span class="idea" data-nb-ref-number="5" id="idea5" data-nb-words="86" data-nb-chars="503">V&nbsp;tomto okamžiku, zatímco Dagů na&nbsp;vrcholku hlavy rozmotával lano houpačky&nbsp;– které se&nbsp;nějak zapletlo do&nbsp;velkého kladkostroje&nbsp;–, bylo slyšet ostrý, praskavý zvuk a&nbsp;k&nbsp;nevýslovné hrůze všech mužů vytrhl se&nbsp;jeden z&nbsp;obrovských háků držících hlavu a&nbsp;strašlivá masa odskočila mohutným výkyvem stranou, až&nbsp;se&nbsp;nahnutá loď zakymácela a&nbsp;otřásla, jako by&nbsp;narazila na&nbsp;ledovec. Celá tíha teď visela na&nbsp;jednom zbylém háku a&nbsp;zdálo se, že&nbsp;i&nbsp;ten se&nbsp;každou chvíli uvolní, a&nbsp;to tím spíše, že&nbsp;se&nbsp;hlava nyní prudce pohybovala.</span></p>
        <p class="chunk" data-nb-ref-number="6" data-nb-words="49" data-nb-chars="281"><span class="idea" data-nb-ref-number="6" id="idea6" data-nb-words="49" data-nb-chars="281">„Slez dolů, slez dolů!“ křičeli námořníci na&nbsp;Dagů, ale ten se&nbsp;držel jednou rukou těžkého kladkostroje&nbsp;– tak, aby on&nbsp;zůstal viset, i&nbsp;kdyby hlava spadla&nbsp;– vymotal provaz a&nbsp;spustil okov do&nbsp;pokleslé nyní studně, domnívaje se, že&nbsp;potopený harpunář se&nbsp;okovu zachytí a&nbsp;že ho&nbsp;tak vytáhnou.</span></p>
        <p class="chunk" data-nb-ref-number="7" data-nb-words="24" data-nb-chars="155"><span class="idea" data-nb-ref-number="7" id="idea7" data-nb-words="24" data-nb-chars="155">„Proboha, člověče,“ křičel Stubb, „copak vrážíš náboj do&nbsp;děla? Přestaň! Jak mu&nbsp;tohle může pomoci? Třískat ho&nbsp;do&nbsp;temene okovaným vědrem! Nech toho, slyšíš?“</span></p>
        <p class="chunk" data-nb-ref-number="8" data-nb-words="8" data-nb-chars="59"><span class="idea" data-nb-ref-number="8" id="idea8" data-nb-words="8" data-nb-chars="59">„Pryč od&nbsp;kladkostroje!“ zvolal hlas jako vystřelená raketa.</span></p>
        <p class="chunk" data-nb-ref-number="9" data-nb-words="138" data-nb-chars="879"><span class="idea" data-nb-ref-number="9" id="idea9" data-nb-words="138" data-nb-chars="879">Téměř současně spadla obrovská hlava s&nbsp;hromovou ranou do&nbsp;moře jako niagarská Stolová skála do&nbsp;víru. Loď náhle uvolněná vyletěla z&nbsp;vody skoro až&nbsp;po&nbsp;svítivou měď. Všichni zatajili dech, když hustou mlhou rozprášené vody zahlédli, jak se&nbsp;Dagů pevně drží rozkývaného kladkostroje, komíhaje se&nbsp;hned nad hlavami námořníků a&nbsp;hned nad vodou, zatímco chudák Taštego zaživa pohřbený klesal beznadějně ke&nbsp;dnu moře. Ale sotva se&nbsp;mlžná clona rozptýlila, na&nbsp;kratičký okamžik jsme zahlédli nahou postavu, jak se&nbsp;s&nbsp;palubním mečem v&nbsp;ruce vznáší nad zábradlím. Hned potom hlasité šplíchnutí ohlašovalo, že&nbsp;se&nbsp;můj statečný Kvíkveg potopil, spěchaje zachránit kamaráda. Všichni svorně se&nbsp;hnali v&nbsp;tu stranu a&nbsp;dychtivě sledovali každé sebemenší zvlnění, neboť prchal okamžik za&nbsp;okamžikem a&nbsp;nebylo vidět ani potopeného, ani potápěče. Několik mužů teď skočilo do&nbsp;člunu po&nbsp;boku a&nbsp;odrazilo trochu od&nbsp;lodi.</span></p>
        <p class="chunk" data-nb-ref-number="10" data-nb-words="39" data-nb-chars="228"><span class="idea" data-nb-ref-number="10" id="idea10" data-nb-words="39" data-nb-chars="228">„Ha, ha!“ zvolal najednou Dagů ze&nbsp;své nyní klidné, houpající se&nbsp;hřady nahoře. Když jsme pohlédli kousek dál od&nbsp;boku, viděli jsme paži vyčnívající z&nbsp;modrých vln. Byl to&nbsp;podivný pohled, jako kdyby paže vyrazila z&nbsp;trávy nad hrobem.</span></p>
        <p class="chunk" data-nb-ref-number="11" data-nb-words="40" data-nb-chars="252"><span class="idea" data-nb-ref-number="11" id="idea11" data-nb-words="40" data-nb-chars="252">„Oba! Oba!&nbsp;– Jsou oba!“ znovu křičel Dagů radostným hlasem. Brzy potom bylo vidět Kvíkvega, jak jednou rukou rozráží statečně vodu a&nbsp;druhou drží indiána za&nbsp;dlouhé vlasy. Taštegovi trvalo dlouho, než se&nbsp;vzpamatoval, a&nbsp;Kvíkveg také nevypadal zrovna čile.</span></p>
        <p class="chunk" data-nb-ref-number="12" data-nb-words="105" data-nb-chars="617"><span class="idea" data-nb-ref-number="12" id="idea12" data-nb-words="105" data-nb-chars="617">A&nbsp;teď, jak byla provedena ta&nbsp;šlechetná záchrana? Kvíkveg se&nbsp;ponořil za&nbsp;hlavou pomalu klesající a&nbsp;ostrým mečem vysekal ze&nbsp;strany několik děr blízko dna, aby se&nbsp;utvořil velký otvor. Potom pustil meč, vstrčil dlouhou paži hluboko dovnitř a&nbsp;nahoru, a&nbsp;tak vytáhl chudáka Taštega za&nbsp;hlavu. Tvrdil, že&nbsp;když po&nbsp;něm sáhl poprvé, nahmátl nohu, ale věděl, že&nbsp;takhle to&nbsp;být nemá a&nbsp;že by&nbsp;to&nbsp;mohlo působit nesnáze; proto vstrčil nohu zpět a&nbsp;obratným zvednutím a&nbsp;nadhozením indiána překotil, takže při druhém pokusu přišel na&nbsp;svět starým osvědčeným způsobem&nbsp;– hlavou napřed. Pokud šlo o&nbsp;velkou hlavu, ta&nbsp;dělala, co&nbsp;se&nbsp;dalo očekávat.</span></p>
        <p class="chunk" data-nb-ref-number="13" data-nb-words="40" data-nb-chars="283"><span class="idea" data-nb-ref-number="13" id="idea13" data-nb-words="40" data-nb-chars="283">Tak byl Kvíkvegovou statečností a&nbsp;velkou zručností v&nbsp;porodnictví úspěšně proveden Taštegův porod, přes překážky skoro nepřekonatelné a&nbsp;zdánlivě beznadějné, což je&nbsp;naučení, které se&nbsp;nesmí zapomínat. Porodnictví se&nbsp;má&nbsp;učit zároveň se&nbsp;šermováním, rohováním, jízdou na&nbsp;koni a&nbsp;veslováním.</span></p>
        <p class="chunk" data-nb-ref-number="14" data-nb-words="51" data-nb-chars="321"><span class="idea" data-nb-ref-number="14" id="idea14" data-nb-words="51" data-nb-chars="321">Vím, že&nbsp;toto zvláštní Taštegovo dobrodružství bude pro mnohé obyvatele pevniny neuvěřitelné, ačkoli sami viděli nebo slyšeli, že&nbsp;někdo spadl do&nbsp;studně na&nbsp;souši. Bývá to&nbsp;událost, ke&nbsp;které dochází nezřídka a&nbsp;z&nbsp;příčin mnohem méně závažných než u&nbsp;našeho indiána; musíme si&nbsp;uvědomit, že&nbsp;svah vorvaní studně je&nbsp;nesmírně kluzký.</span></p>
        <p class="chunk" data-nb-ref-number="15" data-nb-words="140" data-nb-chars="860"><span class="idea" data-nb-ref-number="15" id="idea15" data-nb-words="140" data-nb-chars="860">Ale můžete snad vážně namítnout: Jak to? Domnívali jsme se, že&nbsp;jemná, tukem prosycená tkáň vorvaní hlavy je&nbsp;nejlehčí a&nbsp;nejkorkovitější částí velryby, a&nbsp;přece jí&nbsp;dáváš klesnout v&nbsp;živlu, který má&nbsp;mnohem větší specifickou váhu než ona sama. Teď jsme tě&nbsp;usadili! Ale kdepak, já&nbsp;usadím vás! Ve&nbsp;chvíli, kdy chudák Taštego spadl do&nbsp;nádrže, byl z&nbsp;ní její lehčí obsah už&nbsp;skoro vybrán a&nbsp;zůstala bezmála jen hutná, šlachovitá stěna studně&nbsp;– dvakrát svářená, kovaná hmota, mnohem těžší, jak už&nbsp;jsme řekli, než mořská voda; kousek této látky klesá ve&nbsp;vodě téměř jako olovo. Ale její sklon k&nbsp;rychlému klesání byl tentokrát podstatně zmírněn jinými částmi hlavy, které od&nbsp;ní&nbsp;nebyly odtrženy, takže klesala velmi pomalu a&nbsp;rozvážně, dopřávajíc Kvíkvegovi vhodnou příležitost, aby provedl svoje hbité porodnické zákroky, možno říci, v&nbsp;letu. Ano, byl to&nbsp;opravdu porod střelhbitý.</span></p>
        <p class="chunk" data-nb-ref-number="16" data-nb-words="102" data-nb-chars="591"><span class="idea" data-nb-ref-number="16" id="idea16" data-nb-words="102" data-nb-chars="591">Kdyby však byl Taštego zahynul v&nbsp;oné hlavě, byla by&nbsp;to&nbsp;velmi vzácná smrt; byl by&nbsp;se&nbsp;býval udusil v&nbsp;nejbělejší a&nbsp;nejčistší vonné vorvanině, uložen do&nbsp;rakve, vezen v&nbsp;pohřebním voze a&nbsp;pochován v&nbsp;nejtajnější vnitřní komnatě a&nbsp;nejposvátnější svatyni velryby. Pouze jeden sladší konec života je&nbsp;možno si&nbsp;představit&nbsp;– a&nbsp;to sladkou smrt vybírače medu v&nbsp;Ohiu, jenž hledal med v&nbsp;dutém stromě; našel ho&nbsp;tam velikou zásobu, a&nbsp;když se&nbsp;nad otvor příliš naklonil, spadl celý do&nbsp;medu, takže v&nbsp;něm zemřel nabalzamován. Kolik lidí, pomyslete si, podobně padlo do&nbsp;medové hlavy Platonovy a&nbsp;sladce v&nbsp;ní zahynulo?</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_088.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>