<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="LXXXV.FONTÁNA">
    <meta name="apple-mobile-web-app-capable" content="yes">
    <title>LXXXV.FONTÁNA • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_093.html">
    <link rel="next" href="./bila_velryba_095.html">
    <meta name="nb-order" content="93">
    <link rel="self" href="bila_velryba_094.html">
    <meta name="nb-identifier" content="melville-bila-velryba-6f106a3">
    <meta name="nb-role" content="chapter">
  </head>
  <body data-nb-words="1636" data-nb-chars="10097" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_093.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="13"><span class="idea" data-nb-ref-number="1" id="idea1" data-nb-words="1" data-nb-chars="13">LXXXV.FONTÁNA</span></h1>
        <p class="chunk" data-nb-ref-number="2" data-nb-words="92" data-nb-chars="559"><span class="idea" data-nb-ref-number="2" id="idea2" data-nb-words="92" data-nb-chars="559">Ačkoli po&nbsp;šest tisíc let&nbsp;– a&nbsp;nikdo neví, kolik milionů věků předtím&nbsp;– velké velryby vyrážely vodotrysky všude nad mořem, kropíce i&nbsp;a&nbsp;zamlžujíce zahrady hlubin jakoby samými kropícími nebo zamlžovacími konvemi; ačkoli po&nbsp;mnohá století tisíce lovců bývalo u&nbsp;samé velrybí fontány a&nbsp;pozorovalo její kropení a&nbsp;vodomet&nbsp;– ačkoli se&nbsp;dálo to&nbsp;všechno, přece až&nbsp;do&nbsp;této požehnané minuty (jedna hodina a&nbsp;patnáct a&nbsp;čtvrt minuty odpoledne 16. prosince L. P. 1851) zůstává ještě problémem, jsou-li fontány opravdu fontánami vody nebo pouhé páry&nbsp;– to&nbsp;je&nbsp;zajisté hodno pozoru.</span></p>
        <p class="chunk" data-nb-ref-number="3" data-nb-words="117" data-nb-chars="745"><span class="idea" data-nb-ref-number="3" id="idea3" data-nb-words="117" data-nb-chars="745">Podívejme se&nbsp;tedy na&nbsp;tuto věc a&nbsp;zároveň na&nbsp;jiné zajímavé okolnosti. Každý ví, že&nbsp;tvorové ploutevnatí dýchají většinou zvláštním důmyslným zařízením žáber vzduch, neustále míšený s&nbsp;živlem, v&nbsp;kterém plují. Proto by&nbsp;mohl sled nebo treska žít třeba sto let a&nbsp;ani jednou nevystrčit hlavu nad vodu. Ale velryba může žít jenom vdechováním čistého vzduchu přímo z&nbsp;ovzduší, poněvadž její zvláštní vnitřní struktura ji&nbsp;vybavila normálními plícemi jako lidské tvory. Proto musí pravidelně navštěvovat hořejší svět. Nemůže však ani sebeméně dýchat tlamou, protože vorvaní tlama v&nbsp;obvyklém postavení je&nbsp;aspoň osm stop pod hladinou. A&nbsp;co víc, dýchací trubice velryby nemá žádné spojení s&nbsp;její tlamou. Ne, dýchá jenom dýchacím otvorem, který má&nbsp;na&nbsp;vršku hlavy.</span></p>
        <p class="chunk" data-nb-ref-number="4" data-nb-words="406" data-nb-chars="2535"><span class="idea" data-nb-ref-number="4" id="idea4" data-nb-words="406" data-nb-chars="2535">Řeknu-li, že&nbsp;u&nbsp;každého tvora je&nbsp;dýchání činnost naprosto nezbytná k&nbsp;udržení života, poněvadž čerpá ze&nbsp;vzduchu určitý prvek, který se&nbsp;tak dostává do&nbsp;styku s&nbsp;krví a&nbsp;obdařuje ji&nbsp;silou životodárnou, myslím, že&nbsp;se&nbsp;nemýlím, i&nbsp;když přitom snad užívám zbytečných vědeckých výrazů. Předpokládejme, že&nbsp;je&nbsp;tomu tak, a&nbsp;dojdeme k&nbsp;názoru, že&nbsp;kdyby všechna krev v&nbsp;člověku mohla být okysličena při jednom vdechnutí, mohl by&nbsp;pak člověk uzavřít chřípí a&nbsp;po delší dobu nevdechovat nový vzduch. To&nbsp;znamená, že&nbsp;by&nbsp;potom mohl žít a&nbsp;nedýchat. I&nbsp;když to&nbsp;vypadá nepřirozeně, přesně takové je&nbsp;to&nbsp;u&nbsp;velryby, která si&nbsp;s&nbsp;přestávkami žije soustavně tak, že&nbsp;za&nbsp;celou hodinu i&nbsp;déle (když je&nbsp;u&nbsp;dna) nevdechne ani jedinkrát a&nbsp;nepřijme ani jinak jedinou částečku vzduchu, neboť nemá žádné žábry. Jak je&nbsp;to&nbsp;možné? Mezi žebry a&nbsp;po obou stranách páteře je&nbsp;vybavena pozoruhodným spletitým krétským labyrintem jemňoučkých cév; když opustí hladinu, jsou tyto cévy plně roztaženy okysličenou krví. Tak v&nbsp;sobě nese hodinu i&nbsp;déle přebytečnou zásobu životnosti v&nbsp;mořské hloubce tisíc sáhů, stejně jako si&nbsp;velbloud, kráčející přes vyprahlou poušť, nese ve&nbsp;čtyřech zásobních žaludcích přebytečnou zásobu vody pro budoucí potřebu. Anatomická skutečnost tohoto labyrintu je&nbsp;nesporná, a&nbsp;že předpoklad na&nbsp;něm založený je&nbsp;rozumný a&nbsp;pravdivý, to&nbsp;mi&nbsp;připadá tím jistější, když přemýšlím o&nbsp;nevysvětlitelné jinak úpornosti, s&nbsp;jakou onen leviatan vyráží své vodotrysky. Míním tím tohle: kdykoli se&nbsp;vorvaň vynoří nad hladinu a&nbsp;není znepokojován, setrvá na&nbsp;ní&nbsp;po&nbsp;dobu přesně stejnou jako při každém jiném nerušeném vynoření. Řekněme, že&nbsp;tu&nbsp;pobude jedenáct minut a&nbsp;vyrazí sedmdesát fontán, to&nbsp;znamená, vydechne sedmdesátkrát. Když se&nbsp;vynoří znovu, bude opět přesně na&nbsp;minutu mít svých sedmdesát výdechů za&nbsp;touž dobu. Jestliže ho&nbsp;po&nbsp;několika výdeších poplašíte, takže se&nbsp;potopí, musí se&nbsp;znovu vynořit, aby doplnil svou pravidelnou dávku vzduchu, a&nbsp;teprve když vdechne sedmdesátkrát, může se&nbsp;konečně potopit a&nbsp;vydržet pod vodou po&nbsp;celou svou dobu. Všimněte si, že&nbsp;u&nbsp;různých jednotlivců jsou tyto dávky sice různé, ale u&nbsp;každého jednotlivce jsou stejné. Nuže, z&nbsp;jakého důvodu by&nbsp;se&nbsp;velryba tak úporně snažila dosáhnout svého počtu výdechů, když ne&nbsp;proto, aby si&nbsp;naplnila vzdušnou zásobárnu, než se&nbsp;ponoří nadobro? Je&nbsp;také zřejmé, že&nbsp;tato nutnost vynořovat se&nbsp;vydává velrybu všem osudným nebezpečím lovu. Obrovský leviatan by&nbsp;nemohl být chycen ani hákem, ani sítí, kdyby plul tisíc sáhů pod slunečním světlem. Vítězství ti&nbsp;tedy nepřináší ani tak tvá zručnost, ó&nbsp;lovče, jako spíš ta&nbsp;velká nezbytnost!</span></p>
        <p class="chunk" data-nb-ref-number="5" data-nb-words="41" data-nb-chars="225"><span class="idea" data-nb-ref-number="5" id="idea5" data-nb-words="41" data-nb-chars="225">Člověk musí dýchat ustavičně&nbsp;– jeden dech stačí jen na&nbsp;dva nebo tři tepy. Proto ať&nbsp;už&nbsp;vykonává jakoukoli jinou práci, ať&nbsp;bdí či&nbsp;spí, musí dýchat, jinak zemře. Vorvaň však dýchá jen jednu sedminu svého času, čili jen v&nbsp;neděli.</span></p>
        <p class="chunk" data-nb-ref-number="6" data-nb-words="107" data-nb-chars="632"><span class="idea" data-nb-ref-number="6" id="idea6" data-nb-words="107" data-nb-chars="632">Řekli jsme, že&nbsp;velryby dýchají pouze svým dýchacím otvorem. Kdybychom mohli po&nbsp;pravdě dodat, že&nbsp;jejich fontány jsou smíšeny s&nbsp;vodou, měli bychom, myslím, vysvětlení, proč se&nbsp;jejich čich zdá zastřený. Jediné ústrojí, které se&nbsp;u&nbsp;vorvaně vůbec podobá nosu, je&nbsp;právě onen chrlicí otvor, a&nbsp;když je&nbsp;tak ucpán dvěma živly, nemůžeme ovšem očekávat, že&nbsp;bude mít schopnost čichovou. Ale poněvadž je&nbsp;vodomet záhadou&nbsp;– neví se, zda je&nbsp;to&nbsp;voda či&nbsp;pára&nbsp;– nemůžeme dosud v&nbsp;této věci dojít k&nbsp;naprosté jistotě. Přece však je&nbsp;dokázáno, že&nbsp;vorvaň nemá zvláštní čichové orgány. Nač by&nbsp;jich potřeboval? V&nbsp;moři není růží ani fialek, ani kolínské vodičky.</span></p>
        <p class="chunk" data-nb-ref-number="7" data-nb-words="93" data-nb-chars="569"><span class="idea" data-nb-ref-number="7" id="idea7" data-nb-words="93" data-nb-chars="569">Dále: jeho průdušnice ústí jen do&nbsp;trubice, kterou chrlí, a&nbsp;tato dlouhá trubice je&nbsp;– podobně jako velký kanál Erie&nbsp;– opatřena jakýmisi stavidly (která se&nbsp;otvírají a&nbsp;zavírají), aby uvnitř udržela vzduch nebo zahradila cestu vodě shora; proto velryba nemá žádný hlas, ledaže byste ji&nbsp;chtěli urazit tvrzením, že&nbsp;mluví nosem ve&nbsp;chvílích, kdy tak podivně chrčí. Ostatně má&nbsp;velryba co&nbsp;komu říci? Zřídkakdy jsem poznal hlubokého myslitele, který by&nbsp;měl tomuto světu co&nbsp;říci, leda snad když je&nbsp;donucen vykoktat něco, aby sehnal na&nbsp;živobytí. Ach, naštěstí svět tak rád poslouchá!</span></p>
        <p class="chunk" data-nb-ref-number="8" data-nb-words="151" data-nb-chars="947"><span class="idea" data-nb-ref-number="8" id="idea8" data-nb-words="151" data-nb-chars="947">Chrlicí trubice vorvaně, určená hlavně pro přívod vzduchu, běží vodorovně mnoho stop, přímo pod horním povrchem hlavy a&nbsp;trochu k&nbsp;jedné straně; tato zvláštní trubice se&nbsp;neobyčejně podobá plynové rouře, která se&nbsp;vede v&nbsp;městě pod jednou stranou ulice. Vrací se&nbsp;však otázka, zda tato plynová roura je&nbsp;též rourou vodovodní, jinými slovy, zda vodotrysk vorvaně je&nbsp;jen pára z&nbsp;vydechovaného vzduchu, či&nbsp;zda vydechovaný vzduch je&nbsp;smíšen s&nbsp;vodou nabranou do&nbsp;tlamy a&nbsp;vyvrženou chrlicím otvorem. Je&nbsp;jisté, že&nbsp;tlama je&nbsp;nepřímo spojena s&nbsp;trubicí pro vydechování, ale nelze dokázat, že&nbsp;jsou spojeny proto, aby se&nbsp;mohla voda vypouštět dýchacím otvorem. Vorvaň by&nbsp;to&nbsp;asi nejvíc potřeboval, když při krmení nabere do&nbsp;tlamy také vodu. Potrava vorvaně je&nbsp;však hluboko pod hladinou, kde nemůže chrlit, i&nbsp;kdyby chtěl. Kromě toho, pozorujete-li ho&nbsp;bedlivě a&nbsp;podle hodinek, shledáte, že&nbsp;není-li rušen, bývá mezi dobami vodometů a&nbsp;pravidelnými dobami dýchání pevný rytmus.</span></p>
        <p class="chunk" data-nb-ref-number="9" data-nb-words="67" data-nb-chars="388"><span class="idea" data-nb-ref-number="9" id="idea9" data-nb-words="67" data-nb-chars="388">Proč však někoho mořit všemi těmito úvahami o&nbsp;tom tématu? Mluv přímo! Viděls jeho vodomet. Řekni nám tedy, co&nbsp;to&nbsp;je! Což nerozeznáš vodu od&nbsp;vzduchu? Drahý pane, na&nbsp;tomto světě není vždy tak snadné rozhodnout takové prosté otázky. Poznal jsem, že&nbsp;věci pro vás nejprostší bývají nejzamotanější. A&nbsp;pokud jde o&nbsp;ten vodomet, můžete v&nbsp;něm stát, a&nbsp;ještě nebudete najisto vědět, co&nbsp;to&nbsp;vlastně je.</span></p>
        <p class="chunk" data-nb-ref-number="10" data-nb-words="124" data-nb-chars="748"><span class="idea" data-nb-ref-number="10" id="idea10" data-nb-words="124" data-nb-chars="748">Jeho jádro je&nbsp;ukryto ve&nbsp;sněhobílé jiskřící mlze, která je&nbsp;zahaluje. Jak můžete s&nbsp;jistotou říci, zda z&nbsp;něho stříká voda, když přece, kdykoli se&nbsp;k&nbsp;velrybě natolik přiblížíte, abyste zřetelně viděli její vodomet, velryba se&nbsp;ustavičně pohybuje a&nbsp;voda stříká kolem dokola? Jestliže v&nbsp;takové chvíli opravdu myslíte, že&nbsp;jste postřehli ve&nbsp;vodometu kapičky vláhy, jak můžete vědět, že&nbsp;to&nbsp;není jen sražená pára? Nebo jak víte, že&nbsp;to&nbsp;nejsou právě povrchové kapky z&nbsp;dýchacího otvoru na&nbsp;temeni velrybí hlavy? Vždyť i&nbsp;když velryba klidně pluje za&nbsp;poledne v&nbsp;mírném moři a&nbsp;slunce jí&nbsp;vysuší vyzdvižený hrb jako velbloudí hrb na&nbsp;poušti, i&nbsp;tehdy mívá velryba kalužinku vody na&nbsp;hlavě, tak jako často za&nbsp;parného slunce spatříte ve&nbsp;skále dutinu naplněnou dešťovou vodou.</span></p>
        <p class="chunk" data-nb-ref-number="11" data-nb-words="139" data-nb-chars="817"><span class="idea" data-nb-ref-number="11" id="idea11" data-nb-words="139" data-nb-chars="817">Není ostatně ani zvlášť rozumné, aby lovec byl příliš zvědav na&nbsp;pravou povahu velrybího chrliče. Nevyplatí se&nbsp;mu&nbsp;dívat se&nbsp;do&nbsp;něho a&nbsp;přibližovat k&nbsp;němu obličej. Nemůžete přijít se&nbsp;džbánkem k&nbsp;této fontáně, naplnit jej a&nbsp;odejít. Přijdete-li jen nepatrně do&nbsp;styku s&nbsp;vnějším popraškem vodometných par, což se&nbsp;stane často, začne vás kůže prudce pálit, poněvadž to, co&nbsp;se&nbsp;jí&nbsp;dotklo, je&nbsp;žíravé. Znám člověka, který přišel do&nbsp;bližšího ještě styku s&nbsp;vodometem, zda z&nbsp;úmyslu vědeckého nebo jiného, to&nbsp;nevím, ale kůže se&nbsp;mu&nbsp;sloupla z&nbsp;tváří i&nbsp;rukou. Proto velrybáři považují vodomet za&nbsp;jedovatý a&nbsp;hledí se&nbsp;mu&nbsp;vyhnout. Ještě něco&nbsp;– slyšel jsem a&nbsp;valně o&nbsp;tom ani nepochybuji, že&nbsp;vstříkne-li vám tento vodomet rovnou do&nbsp;očí, oslepnete. Zdá se&nbsp;mi, že&nbsp;nejrozumnější, co&nbsp;badatelé mohou učinit, je&nbsp;nechat tento smrtící vodomet na&nbsp;pokoji.</span></p>
        <p class="chunk" data-nb-ref-number="12" data-nb-words="166" data-nb-chars="1075"><span class="idea" data-nb-ref-number="12" id="idea12" data-nb-words="166" data-nb-chars="1075">I&nbsp;když nemůžeme dokazovat a&nbsp;zjišťovat, přece můžeme aspoň vyslovovat pravděpodobné dohady. Já&nbsp;se&nbsp;domnívám toto: vodomet není nic jiného než pára. Vedle jiných důvodů vedou mě&nbsp;k&nbsp;tomuto závěru úvahy o&nbsp;vrozené důstojnosti a&nbsp;vznešenosti vorvaně; nepokládám jej za&nbsp;obyčejného, povrchního tvora, neboť je&nbsp;nesporné, že&nbsp;ho&nbsp;nikdy nenajdeme na&nbsp;mělčinách nebo blízko pobřeží, kde všechny ostatní velryby někdy pobývají. Je&nbsp;důkladný a&nbsp;hluboký. Jsem přesvědčen, že&nbsp;z&nbsp;hlav všech důkladných, hlubokých bytostí, jako Platona, Pyrrhona, ďábla, Dia, Danta a&nbsp;tak dále, stoupá vždy vzhůru jakási sotva viditelná pára, kdykoli uvažují o&nbsp;hlubokých myšlenkách. Když jsem psal malé pojednání o&nbsp;nesmrtelnosti, postavil jsem si&nbsp;ze&nbsp;zvědavosti před sebe zrcadlo. Netrvalo dlouho a&nbsp;spatřil jsem v&nbsp;něm, že&nbsp;v&nbsp;ovzduší nad mou hlavou se&nbsp;kroutí a&nbsp;vlní zvláštní spletité útvary. Neměnná vlhkost mých vlasů, když jsem seděl pohroužen v&nbsp;hluboké přemýšlení po&nbsp;šesti číškách horkého čaje v&nbsp;své mansardě tence pobité šindelem, za&nbsp;srpnového poledne, ta&nbsp;vlhkost se&nbsp;mi&nbsp;zdá dalším dokladem pro předpoklad právě uvedený.</span></p>
        <p class="chunk" data-nb-ref-number="13" data-nb-words="132" data-nb-chars="844"><span class="idea" data-nb-ref-number="13" id="idea13" data-nb-words="132" data-nb-chars="844">A&nbsp;k&nbsp;jaké vznešenosti se&nbsp;pozvedá naše pojetí toho mocného, záhadného netvora, když jej vidíme velebně plout klidným tropickým mořem! Jeho obrovská, mírná hlava má&nbsp;nad sebou baldachýn páry, vytvářený jeho nesdělitelnými úvahami, a&nbsp;tato pára&nbsp;– jak někdy spatříte&nbsp;– je&nbsp;ozdobena duhou, jako by&nbsp;samo nebe potvrzovalo jeho myšlenky. Neboť duhy, jak víte, nikdy nevznikají v&nbsp;jasném vzduchu, krášlí barvami jen páru. A&nbsp;tak hustou mlhou chmurných pochyb v&nbsp;mé mysli probleskne občas božská intuice a&nbsp;roznítí mou mlhu nebeským paprskem. A&nbsp;za to&nbsp;děkuji Bohu; všichni máme pochybnosti; mnozí popírají, ale ať&nbsp;pochybují či&nbsp;popírají, jen málokteří mají intuici. Pochybnosti o&nbsp;všech věcech pozemských a&nbsp;intuice o&nbsp;některých věcech nebeských&nbsp;– z&nbsp;tohoto spojení nevzejde ani věřící, ani nevěřící, nýbrž skutečný člověk, který pozoruje nebe i&nbsp;zemi stejným pohledem.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_095.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>