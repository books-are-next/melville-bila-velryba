<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XLIV.MAPA MOŘE">
    <meta name="apple-mobile-web-app-capable" content="yes">
    <title>XLIV.MAPA MOŘE • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_052.html">
    <link rel="next" href="./bila_velryba_054.html">
    <meta name="nb-order" content="52">
    <link rel="self" href="bila_velryba_053.html">
    <meta name="nb-identifier" content="melville-bila-velryba-00e3cd9">
    <meta name="nb-role" content="chapter">
  </head>
  <body data-nb-words="1721" data-nb-chars="10610" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_052.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="14"><span class="idea" data-nb-ref-number="1" id="idea1" data-nb-words="2" data-nb-chars="14">XLIV.MAPA MOŘE</span></h1>
        <p class="chunk" data-nb-ref-number="2" data-nb-words="112" data-nb-chars="689"><span class="idea" data-nb-ref-number="2" id="idea2" data-nb-words="112" data-nb-chars="689">Kdybyste byli následovali kapitána Achaba do&nbsp;kajuty po&nbsp;oné bouři, která zuřila v&nbsp;noci po&nbsp;tom večeru, kdy posádka nadšeně schválila jeho záměr, byli byste viděli, že&nbsp;přistoupil k&nbsp;zásuvce v&nbsp;nosníku, vyňal z&nbsp;ní velký svitek pomačkaných, zežloutlých námořních map, rozprostřel je&nbsp;před sebou na&nbsp;stole přišroubovaném k&nbsp;podlaze a&nbsp;potom si&nbsp;k&nbsp;nim sedl. Bedlivě zkoumal různé čáry a&nbsp;stínování, které na&nbsp;nich bylo vidět, a&nbsp;potom pomalu, ale jistou rukou zakresloval tužkou další kurzy na&nbsp;místa dosud prázdná. Občas nahlížel do&nbsp;kupy starých lodních deníků vedle sebe; byla v&nbsp;nich zaznamenána roční období a&nbsp;místa, kdy a&nbsp;kde byli za&nbsp;různých dřívějších plaveb různých lodí chyceni nebo spatřeni vorvani.</span></p>
        <p class="chunk" data-nb-ref-number="3" data-nb-words="58" data-nb-chars="344"><span class="idea" data-nb-ref-number="3" id="idea3" data-nb-words="58" data-nb-chars="344">Při této práci se&nbsp;mu&nbsp;podle pohybu lodi ustavičně houpala nad hlavou těžká cínová lampa, zavěšená na&nbsp;řetěze, a&nbsp;stále mu&nbsp;vrhala na&nbsp;vrásčité čelo přelétavé záblesky a&nbsp;stíny čar, takže se&nbsp;téměř zdálo, že&nbsp;ve&nbsp;chvíli, kdy kreslí čáry a&nbsp;kurzy na&nbsp;krabatých mapách, rýsuje neviditelná tužka čáry a&nbsp;kurzy na&nbsp;mapě jeho čela, poznamenaného hlubokými rýhami.</span></p>
        <p class="chunk" data-nb-ref-number="4" data-nb-words="61" data-nb-chars="375"><span class="idea" data-nb-ref-number="4" id="idea4" data-nb-words="61" data-nb-chars="375">Nebylo to&nbsp;však nic výjimečného, že&nbsp;Achab té&nbsp;noci v&nbsp;samotě své kajuty takto přemítal nad mapami. Vytahoval je&nbsp;skoro každé noci a&nbsp;téměř vždy vymazal některé značky zakreslené tužkou a&nbsp;nahradil je&nbsp;jinými. Maje před sebou mapy všech čtyř oceánů, Achab se&nbsp;totiž prodíral bludištěm proudů a&nbsp;vírů, aby se&nbsp;jistěji přiblížil k&nbsp;uskutečnění oné monomanické myšlenky, která jej ovládala.</span></p>
        <p class="chunk" data-nb-ref-number="5" data-nb-words="87" data-nb-chars="556"><span class="idea" data-nb-ref-number="5" id="idea5" data-nb-words="87" data-nb-chars="556">Někomu, kdo není plně obeznámen se&nbsp;zvyky leviatanů, může se&nbsp;zdát, že&nbsp;je&nbsp;to&nbsp;úsilí nesmyslně beznadějné chtít takto vypátrat jediného osamělého tvora v&nbsp;nekonečných mořích naší planety. Nezdálo se&nbsp;to&nbsp;však nesmyslné Achabovi, který znal soustavu všech mořských pohybů a&nbsp;proudů, a&nbsp;vypočítávaje si&nbsp;podle nich, kudy je&nbsp;unášena potrava vorvaňů, a&nbsp;připomínaje si&nbsp;také pravidelné, zjištěné sezony lovu na&nbsp;vorvaně v&nbsp;určitých zeměpisných šířkách, mohl dojít k&nbsp;rozumným dohadům, ba&nbsp;skoro s&nbsp;jistotou určit nejvhodnější čas, kdy má&nbsp;v&nbsp;kterém lovišti pátrat po&nbsp;své kořisti.</span></p>
        <p class="chunk" data-nb-ref-number="6" data-nb-words="68" data-nb-chars="435"><span class="idea" data-nb-ref-number="6" id="idea6" data-nb-words="68" data-nb-chars="435">Že&nbsp;se&nbsp;vorvani periodicky vracejí do&nbsp;určitých vod, je&nbsp;pravda tak nepochybná, že&nbsp;podle přesvědčení mnohých lovců by&nbsp;se&nbsp;potvrdilo&nbsp;– kdyby vorvani byli pečlivě pozorováni a&nbsp;studováni po&nbsp;celém světě a&nbsp;kdyby byly pečlivě srovnány lodní záznamy o&nbsp;každé plavbě celé velrybářské flotily&nbsp;– že&nbsp;se&nbsp;vorvani stěhují stejně neproměnně jako sledi nebo jako vlaštovky. Podle tohoto náznaku byly již učiněny pokusy vypracovat složité mapy tahu vorvaňů.<sup id="fnref:1"><a href="#fn:1" class="footnote-ref" role="doc-noteref">1</a></sup></span></p>
        <p class="chunk" data-nb-ref-number="7" data-nb-words="148" data-nb-chars="925"><span class="idea" data-nb-ref-number="7" id="idea7" data-nb-words="148" data-nb-chars="925">Vorvaně vede na&nbsp;cestě z&nbsp;jednoho naleziště potravy do&nbsp;druhého jakýsi neklamný pud&nbsp;– řekněme raději tajemná moudrost od&nbsp;Boha&nbsp;– plují většinou po&nbsp;tratích, jak se&nbsp;tomu říká, a&nbsp;konají cestu podle určité mořské linky s&nbsp;takovou neúchylnou přesností, že&nbsp;žádná loď, plující podle mapy, nikdy ani z&nbsp;desetiny nedosáhla přesnosti tak úžasné. Ačkoli je&nbsp;směr, kterým se&nbsp;velryby ubírají, v&nbsp;těchto případech přímý jako přímka zeměměřiče a&nbsp;třeba je&nbsp;linie plavby přesně omezena na&nbsp;jejich rovnou, neúchylnou brázdu, přesto zabírá domnělá trať, po&nbsp;níž v&nbsp;tuto dobu vorvaň pluje, obyčejně několik mil šířky (více nebo méně, podle toho, jak se&nbsp;žíla rozšiřuje nebo zužuje), ale nikdy nepřesahuje oblast, kterou lze přehlédnout z&nbsp;hlavního stožáru velrybářské lodi, když obezřetně proplouvá tímto magickým pásmem. Z&nbsp;toho plyne, že&nbsp;v&nbsp;určitých ročních obdobích lze v&nbsp;rozpětí této šířky a&nbsp;podél této dráhy pátrat s&nbsp;velkou důvěrou po&nbsp;táhnoucích velrybách.</span></p>
        <p class="chunk" data-nb-ref-number="8" data-nb-words="46" data-nb-chars="279"><span class="idea" data-nb-ref-number="8" id="idea8" data-nb-words="46" data-nb-chars="279">Proto mohl Achab nejen doufat, že&nbsp;v&nbsp;ověřených časech zastihne svou kořist na&nbsp;jednotlivých jejích známých lovištích, ale za&nbsp;stálého křižování po&nbsp;nekonečné vodní pláni mezi těmi lovišti mohl po&nbsp;cestě svým důvtipem vystihnout i&nbsp;čas i&nbsp;místo, kde bude mít přece jen naději na&nbsp;setkání.</span></p>
        <p class="chunk" data-nb-ref-number="9" data-nb-words="378" data-nb-chars="2278"><span class="idea" data-nb-ref-number="9" id="idea9" data-nb-words="378" data-nb-chars="2278">Byla tu&nbsp;však okolnost, která jako by&nbsp;na&nbsp;první pohled mařila jeho šílený, ale přece jen soustavný plán. Ale ve&nbsp;skutečnosti snad přece ne. Třeba tito vorvani, žijící pospolitě, mají svá pravidelná údobí pro určitá loviště, přece jen se&nbsp;z&nbsp;toho nedá všeobecně usuzovat, že&nbsp;stáda, která loví na&nbsp;té&nbsp;a&nbsp;té zeměpisné šířce nebo délce, dejme tomu, letos, jsou opravdu táž, která jsme tu&nbsp;zastihli v&nbsp;údobí předešlém, neboť v&nbsp;některých zvláštních a&nbsp;nesporných případech byl dokázán pravý opak. Tato poznámka, ač&nbsp;v&nbsp;menším rozsahu, platí všeobecně také o&nbsp;vorvaních osamělých a&nbsp;poustevnických, dospělých a&nbsp;zestárlých. Byl-li tedy Moby Dick spatřen loni například v&nbsp;lovišti v&nbsp;Indickém oceánu, zvaném Seychelly, nebo v&nbsp;Sopečném zálivu u&nbsp;japonského pobřeží, nedalo se&nbsp;z&nbsp;toho ještě usuzovat, že&nbsp;se&nbsp;s&nbsp;ním Pequod jistě setká, navštíví-li v&nbsp;stejné roční době jedno z&nbsp;těchto lovišť. Totéž platilo i&nbsp;pro jiná jeho loviště, kde se&nbsp;občas objevoval. Každé naleziště potravy bylo jen příležitostnou zastávkou, řekněme zájezdním hostincem na&nbsp;moři, a&nbsp;ne místem trvalého pobytu. A&nbsp;pokud se&nbsp;tu&nbsp;mluvilo o&nbsp;Achabových nadějích na&nbsp;to, že&nbsp;dosáhne svého cíle, byly to&nbsp;jen náznaky, kde všude cestou mohl mít se&nbsp;vší pravděpodobností zvlášť dobré vyhlídky do&nbsp;té&nbsp;doby, než nastane nejpříznivější sestava místa a&nbsp;času, kdy se&nbsp;všechny možnosti promění v&nbsp;pravděpodobnosti a&nbsp;každá možnost bude, jak si&nbsp;Achab zbožně přával, jen krokem k&nbsp;jistotě. Ta&nbsp;nejpříznivější sestava času a&nbsp;místa byla shrnuta v&nbsp;jeden technický výraz: údobí na&nbsp;lince. Neboť tam a&nbsp;tam, v&nbsp;ten a&nbsp;ten čas byl Moby Dick už&nbsp;po&nbsp;několik let pravidelně spatřován a&nbsp;zdržel se&nbsp;v&nbsp;oněch vodách na&nbsp;chvíli, jako slunce za&nbsp;své roční okružní pouti prodlí v&nbsp;každém znamení zvěrokruhu po&nbsp;dobu, kterou lze předpovědět. Tam také docházelo k&nbsp;většině smrtelných zápasů s&nbsp;bílou velrybou; tamější vlny byly proslulé jejími činy; tam také bylo to&nbsp;tragické místo, kde starý monomaniak našel hrozný důvod k&nbsp;své pomstě. Ale při vší opatrné bystrosti a&nbsp;neúnavné bdělosti, s&nbsp;níž Achab vrhl celé své zachmuřené já&nbsp;do&nbsp;této vytrvalé štvanice, neodvážil se&nbsp;založit všechny své naděje jen na&nbsp;onom vůdčím faktu, o&nbsp;kterém jsme se&nbsp;zmínili, byť těmto nadějím vyhovoval sebelíp. A&nbsp;poněvadž měl stále na&nbsp;paměti svou přísahu, nebyl s&nbsp;to uklidnit své nepokojné srdce tou měrou, aby nepátral i&nbsp;jinde.</span></p>
        <p class="chunk" data-nb-ref-number="10" data-nb-words="161" data-nb-chars="1038"><span class="idea" data-nb-ref-number="10" id="idea10" data-nb-words="161" data-nb-chars="1038">Pequod vyplula z&nbsp;Nantucketu právě na&nbsp;začátku „údobí na&nbsp;lince“. Žádné sebevětší úsilí nemohlo proto jejímu kapitánu umožnit, aby vykonal velkou plavbu na&nbsp;jih, obeplul mys Horn, a&nbsp;překonav potom šedesát stupňů zeměpisné šířky, octl se&nbsp;v&nbsp;rovníkovém Tichém oceánu včas a&nbsp;mohl tam lovit. Proto bude muset počkat až&nbsp;na&nbsp;sezonu příští. Pequod tedy vyplula předčasně, a&nbsp;přece si&nbsp;Achab možná zvolil pravou chvíli, právě se&nbsp;zřetelem na&nbsp;samu povahu okolností. Vždyť měl před sebou tři sta pětašedesát dnů a&nbsp;nocí volného času; a&nbsp;místo aby netrpělivě čekal na&nbsp;pevnině, stráví tento volný čas rozmanitým lovem; neobjeví-li se&nbsp;ovšem náhodou bílá velryba s&nbsp;vrásčitým čelem, trávící prázdniny v&nbsp;mořích daleko od&nbsp;obvyklých lovišť, kdesi v&nbsp;Perském zálivu nebo v&nbsp;Bengálském zálivu, v&nbsp;mořích čínských nebo v&nbsp;kterýchkoli jiných vodách vyhledávaných vorvani. Monzuny, pampery, větry severozápadní, horké větry ze&nbsp;severní Afriky, pasátní a&nbsp;vůbec všechny větry kromě středomořského a&nbsp;samumu mohou zahnat Moby Dicka do&nbsp;křivolakého kurzu Pequody, jež obeplouvá svět.</span></p>
        <p class="chunk" data-nb-ref-number="11" data-nb-words="159" data-nb-chars="952"><span class="idea" data-nb-ref-number="11" id="idea11" data-nb-words="159" data-nb-chars="952">Ale i&nbsp;když toto všechno připustíme, přece jen, uvažujeme-li rozumně a&nbsp;klidně, připadá nám ta&nbsp;myšlenka šílená: i&nbsp;kdyby se&nbsp;loď setkala s&nbsp;tou jedinou osamělou velrybou v&nbsp;širém oceánu bez břehů&nbsp;– cožpak by&nbsp;ji&nbsp;lovec mohl poznat jako třebas bělovousého muftiho v&nbsp;přelidněných ulicích Cařihradu? Mohl. Nebylo možno se&nbsp;zmýlit, vždyť Moby Dick měl zvláštní sněhobílé čelo a&nbsp;sněhobílý hrb tak jedinečný. Cožpak jsem svou velrybu nepoznamenal? mumlal si&nbsp;Achab, když se&nbsp;po&nbsp;prohlížení map dlouho po&nbsp;půlnoci hroužil do&nbsp;vzpomínek&nbsp;– poznamenal jsem ji, a&nbsp;má mi&nbsp;uniknout? Její široké ploutve jsou provrtané a&nbsp;zoubkované jako ucho ztracené ovce! Nyní se&nbsp;jeho šílená mysl hnala bez dechu jako o&nbsp;závod, až&nbsp;ho&nbsp;přepadla únava a&nbsp;slabost. Tehdy hledal zotavení a&nbsp;sílu na&nbsp;čerstvém vzduchu na&nbsp;palubě. Ach bože! Jaká muka vytrpí člověk, který je&nbsp;sžírán nesplněnou touhou po&nbsp;pomstě! Spí se&nbsp;zaťatými pěstmi, a&nbsp;když se&nbsp;probudí, má&nbsp;na&nbsp;dlaních krvavé stopy po&nbsp;svých vlastních nehtech.</span></p>
        <p class="chunk" data-nb-ref-number="12" data-nb-words="347" data-nb-chars="2120"><span class="idea" data-nb-ref-number="12" id="idea12" data-nb-words="347" data-nb-chars="2120">Často ho&nbsp;vyštvaly z&nbsp;visutého lůžka vysilující a&nbsp;nesnesitelně živé noční sny, které navazovaly na&nbsp;divoké myšlenky jeho dní, s&nbsp;výbuchem zuřivosti je&nbsp;rozpřádaly dál a&nbsp;vířily jimi v&nbsp;jeho hořícím mozku bez ustání dokola, až&nbsp;mu&nbsp;sám tlukot vlastního srdce naháněl nesnesitelnou úzkost. Někdy se&nbsp;stávalo, že&nbsp;ho&nbsp;tato smrtelná duševní muka vyšinula z&nbsp;rovnováhy a&nbsp;v&nbsp;nitru jako by&nbsp;se&nbsp;mu&nbsp;otvírala propast, z&nbsp;níž vyšlehují rozeklané plameny a&nbsp;blesky a&nbsp;z&nbsp;níž na&nbsp;něho prokletí ďáblové kývají, aby mezi ně&nbsp;skočil; když se&nbsp;pod ním šklebilo toto niterné peklo, tehdy se&nbsp;rozlehl po&nbsp;celé lodi divoký výkřik a&nbsp;Achab s&nbsp;planoucím zrakem vyrazil ze&nbsp;své kajuty, jako kdyby prchal z&nbsp;hořícího lůžka. Ale toto snad byly jen nejzřetelnější znaky jeho pevného odhodlání a&nbsp;ne nepotlačitelné příznaky skryté slabosti nebo děs z&nbsp;vlastního rozhodnutí. Vždyť v&nbsp;takových chvílích bláznivý Achab, osnující plány, nesmiřitelně pevný lovec bílé velryby, takový Achab, jaký se&nbsp;odebral na&nbsp;lůžko, nemohl sám za&nbsp;to, že&nbsp;z&nbsp;lůžka opět s&nbsp;hrůzou utekl. To&nbsp;způsobila jeho věčná živoucí podstata čili duše a&nbsp;ve spánku tato duše&nbsp;– prozatím odpoutaná od&nbsp;formující vůle, která jí&nbsp;jindy užívala navenek jako prostřednice či&nbsp;jednatelky&nbsp;– hleděla bezděky uniknout z&nbsp;drásavé blízkosti oné divoké družky, s&nbsp;níž už&nbsp;nesplývala vjedno. Vůle však může žít jen ve&nbsp;spojení s&nbsp;duší. Když Achab zaměřil všechny své myšlenky a&nbsp;snahy k&nbsp;jedinému cíli, tento cíl již pouhou úporností vlastní vůle si&nbsp;na&nbsp;bozích a&nbsp;ďáblech vydobyl jakousi samozvanou a&nbsp;nezávislou vlastní existenci. Ba&nbsp;dokonce tato samozvaná bytost dovedla strašně žít a&nbsp;planout, i&nbsp;když běžná životnost, k&nbsp;níž byla připojena, zděšeně prchala od&nbsp;zplozence tak nežádoucího a&nbsp;nepřirozeného. Proto když to, co&nbsp;se&nbsp;zdálo Achabem, prchalo z&nbsp;kajuty, jeho zmučený duch, planoucí z&nbsp;tělesných očí, byl po&nbsp;tu&nbsp;dobu jen čímsi bezobsažným, jen beztvarou náměsíčnou bytostí, paprskem živého sice světla, který však neměl co&nbsp;osvětlovat&nbsp;– a&nbsp;proto prázdnota sama. Bůh ti&nbsp;pomoz, starče, tvé myšlenky v&nbsp;tobě stvořily nového tvora! Sup užírá neustále srdce tomu, koho hluboké přemýšlení změní v&nbsp;Promethea; a&nbsp;tím supem bývá právě tvor, kterého stvořil.</span></p>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="13" data-nb-words="94" data-nb-chars="605"><span class="idea" data-nb-ref-number="13" id="idea13" data-nb-words="94" data-nb-chars="605"><p>Od&nbsp;té&nbsp;doby, co&nbsp;jsem toto napsal, byl návrh potvrzen úředním oběžníkem poručíka Mauryho z&nbsp;Národní observatoře ve&nbsp;Washingtonu 16. dubna 1851. Oběžník uvádí, že&nbsp;tato mapa je&nbsp;již dokončována; některé úseky jsou v&nbsp;oběžníku uvedeny. „Tato mapa rozděluje moře v&nbsp;oblasti o&nbsp;pěti stupních zeměpisné šířky a&nbsp;pěti stupních zeměpisné délky. Svisle probíhá každou z&nbsp;těchto oblastí dvanáct sloupců pro dvanáct měsíců. Vodorovně jsou každou oblastí vedeny tři čáry. Jedna ukazuje počet dní strávených každého měsíce v&nbsp;každé oblasti, ostatní dvě ukazují počet dní, v&nbsp;kterých byli spatřeni vorvani nebo grónské velryby.“ <a href="#fnref:1" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_054.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>