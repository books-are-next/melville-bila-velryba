<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="LXXXVIII.ŠKOLY A&nbsp;UČITELÉ">
    <meta name="apple-mobile-web-app-capable" content="yes">
    <title>LXXXVIII.ŠKOLY A&nbsp;UČITELÉ • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_096.html">
    <link rel="next" href="./bila_velryba_098.html">
    <meta name="nb-order" content="96">
    <link rel="self" href="bila_velryba_097.html">
    <meta name="nb-identifier" content="melville-bila-velryba-f4b8411">
    <meta name="nb-role" content="chapter">
  </head>
  <body data-nb-words="1014" data-nb-chars="6520" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_096.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="24"><span class="idea" data-nb-ref-number="1" id="idea1" data-nb-words="3" data-nb-chars="24">LXXXVIII.ŠKOLY A&nbsp;UČITELÉ</span></h1>
        <p class="chunk" data-nb-ref-number="2" data-nb-words="16" data-nb-chars="129"><span class="idea" data-nb-ref-number="2" id="idea2" data-nb-words="16" data-nb-chars="129">Předešlá kapitola vylíčila obrovské společenstvo nebo stádo vorvaňů a&nbsp;také uvedla pravděpodobné příčiny těchto nesmírných&nbsp;shluků.</span></p>
        <p class="chunk" data-nb-ref-number="3" data-nb-words="59" data-nb-chars="350"><span class="idea" data-nb-ref-number="3" id="idea3" data-nb-words="59" data-nb-chars="350">I&nbsp;když se&nbsp;někdy setkáme s&nbsp;tak velkými společenstvy, přece se&nbsp;i&nbsp;za našich dnů, jak už&nbsp;jsme viděli, vyskytnou občas menší, samostatné skupiny o&nbsp;dvaceti až&nbsp;padesáti členech. Takové skupiny se&nbsp;nazývají školy. Jsou obyčejně dvojího druhu: jedny se&nbsp;skládají téměř jen ze&nbsp;samiček a&nbsp;druhé jedině z&nbsp;mladých, silných samců neboli býků, jak se&nbsp;jim obvykle říká.</span></p>
        <p class="chunk" data-nb-ref-number="4" data-nb-words="105" data-nb-chars="676"><span class="idea" data-nb-ref-number="4" id="idea4" data-nb-words="105" data-nb-chars="676">Rytířské služby škole samic prokazuje vždycky jeden zplna dospělý samec, veliký, ale ne&nbsp;starý, a&nbsp;kdykoli nastane poplach, projevuje svou statečnost tím, že&nbsp;se&nbsp;stáhne nazad a&nbsp;kryje útěk svých dam. Je&nbsp;to&nbsp;ve&nbsp;skutečnosti rozmařilý Turek, který se&nbsp;prohání po&nbsp;vodním světě, obklopen všemi blaženostmi a&nbsp;slastmi harému. Rozdíl mezi tímto Turkem a&nbsp;jeho konkubínami je&nbsp;překvapující. On&nbsp;bývá vždy největších leviatanských rozměrů, kdežto jeho dámy, i&nbsp;když jsou dorostlé, nedosahují ani jedné třetiny průměrně velkého samce. Jsou opravdu poměrně útlé; odvážil bych se&nbsp;tvrdit, že&nbsp;kolem pasu nemají více než šest yardů. Nicméně se&nbsp;nedá popřít, že&nbsp;celkem jsou dědičně náchylné k&nbsp;tělnatosti.</span></p>
        <p class="chunk" data-nb-ref-number="5" data-nb-words="90" data-nb-chars="551"><span class="idea" data-nb-ref-number="5" id="idea5" data-nb-words="90" data-nb-chars="551">Je&nbsp;velmi zajímavé pozorovat tento harém a&nbsp;jeho pána na&nbsp;jejich bezstarostných toulkách. Jako lidé elegantního světa vyhledávají neustále i&nbsp;vorvaní samičky ve&nbsp;všem pohodlí nějakou změnu. Setkáte se&nbsp;s&nbsp;nimi na&nbsp;lince v&nbsp;době, kdy je&nbsp;rovníková krmná sezona v&nbsp;plném rozkvětu; snad se&nbsp;právě vrátily ze&nbsp;severních moří, kde trávily sezonu, a&nbsp;tak ošidily léto o&nbsp;všechnu nepříjemnou únavu z&nbsp;vedra. Po&nbsp;nějaký čas promenují na&nbsp;rovníku a&nbsp;potom se&nbsp;vydají do&nbsp;východních vod, tušíce, že&nbsp;tam nastane chladnější období, a&nbsp;uniknou tak další nadměrné teplotě ročního období.</span></p>
        <p class="chunk" data-nb-ref-number="6" data-nb-words="164" data-nb-chars="1065"><span class="idea" data-nb-ref-number="6" id="idea6" data-nb-words="164" data-nb-chars="1065">Když poklidně plují vpřed na&nbsp;některé takové cestě, střeží velrybí milostpán žárlivě svou zajímavou rodinu, jakmile spatří nějaké cizí, podezřelé pohledy. Kdyby jim přišel do&nbsp;cesty neodpovědný, drzý mladý leviatan a&nbsp;chtěl se&nbsp;nějak důvěrně přiblížit k&nbsp;některé dámě, napadne ho&nbsp;paša s&nbsp;nesmírnou zuřivostí a&nbsp;zažene ho. To&nbsp;by&nbsp;to&nbsp;dopadalo, kdyby mělo být takovým neukázněným mladým zhýralcům dovoleno vniknout do&nbsp;svatyně domácího blaha! Jenže ať&nbsp;paša dělá, co&nbsp;chce, nemůže zcela vypudit pověstného Lotharia ze&nbsp;svého lůžka, neboť, běda, všechny ryby mají lůžko společné. Jako na&nbsp;pevnině bývají dámy příčinou nejzuřivějších soubojů mezi soupeřícími ctiteli, právě tak je&nbsp;tomu u&nbsp;velryb, kde dochází někdy k&nbsp;smrtelnému utkání, a&nbsp;to právě pro lásku. Vorvani bojují dlouhými spodními čelistmi a&nbsp;v&nbsp;zápase o&nbsp;prvenství je&nbsp;někdy do&nbsp;sebe zaklesnou, jako si&nbsp;losové v&nbsp;boji proplétají navzájem parohy. Nejednou byly chyceny velryby, které měly hluboké jizvy po&nbsp;těchto soubojích&nbsp;– rozryté hlavy, ulámané zuby, okousané ploutve a&nbsp;v&nbsp;některých případech i&nbsp;vykloubenou a&nbsp;pochroumanou tlamu.</span></p>
        <p class="chunk" data-nb-ref-number="7" data-nb-words="215" data-nb-chars="1372"><span class="idea" data-nb-ref-number="7" id="idea7" data-nb-words="215" data-nb-chars="1372">Ale dejme tomu, že&nbsp;rušitel domácího blaha prchne před první zuřivostí pána harému. Potom je&nbsp;velmi zábavné pozorovat onoho pána. Obrovským tělem se&nbsp;něžně vsunuje vždy znovu mezi samice a&nbsp;chvíli tak zůstává, stále ještě v&nbsp;mučivé blízkosti mladého Lotharia, a&nbsp;tváří se&nbsp;jako zbožný Šalomoun, vzývající pokorně Boha mezi tisícem konkubín. Jsou-li jiné velryby v&nbsp;dohledu, velrybáři se&nbsp;zřídkakdy pustí za&nbsp;takovým tureckým pašou, poněvadž tito pašové příliš plýtvají svou silou, a&nbsp;mívají proto malou zásobu tuku. Pokud jde o&nbsp;syny a&nbsp;dcery, které zplodí, ti&nbsp;se&nbsp;musejí o&nbsp;sebe starat sami, nanejvýš jim pomáhá matka. Jako jiní nevybíraví potulní milovníci, které bychom mohli jmenovat, ani milostpán vorvaň se&nbsp;totiž valně nezajímá o&nbsp;dětský pokoj, i&nbsp;když má&nbsp;sebevětší zájem o&nbsp;budoár, a&nbsp;protože je&nbsp;velkým cestovatelem, zanechává své bezejmenné děti po&nbsp;celém světě; každé dítě je&nbsp;tedy cizokrajné. Přesto v&nbsp;určité době žár mládí hasne, přibývá let a&nbsp;mrzutosti, rozvaha se&nbsp;domáhá řádného odpočinku. Zkrátka, když se&nbsp;nasyceného Turka zmocní povšechná ochablost, tehdy láska k&nbsp;pohodlí a&nbsp;ctnosti nahradí lásku k&nbsp;ženám. Náš Turek zahájí impotentní, kajícné a&nbsp;karatelské životní období, zřekne se&nbsp;harému, rozpustí jej a&nbsp;změní se&nbsp;v&nbsp;příkladného starého mrzouta, který se&nbsp;potuluje o&nbsp;samotě po&nbsp;všech polednících a&nbsp;rovnoběžkách, odříkává modlitby a&nbsp;varuje každého mladého leviatana před omyly lásky.</span></p>
        <p class="chunk" data-nb-ref-number="8" data-nb-words="103" data-nb-chars="640"><span class="idea" data-nb-ref-number="8" id="idea8" data-nb-words="103" data-nb-chars="640">Poněvadž velrybímu harému říkají rybáři škola, je&nbsp;její pán a&nbsp;vládce odborně nazýván učitelem. Je&nbsp;proto sice obdivuhodně ironické, ale jeho úloze pramálo přiměřené, že&nbsp;ač&nbsp;sám školu vyšel, chodí po&nbsp;světě a&nbsp;nevyučuje tomu, čemu se&nbsp;tam sám naučil, nýbrž dokazuje pošetilost všeho. Zdálo by&nbsp;se&nbsp;velmi přirozené, že&nbsp;jeho titul učitele je&nbsp;odvozen od&nbsp;jména daného jeho harému, ale někteří lidé se&nbsp;domnívají, že&nbsp;první člověk, který tak pojmenoval velrybu tureckého typu, jistě četl paměti Vidocqovy a&nbsp;dověděl se, jakým typem učitele byl v&nbsp;mladých letech onen proslulý Francouz a&nbsp;jaké vlastně byly ony tajemné lekce, které udílel některým svým žačkám.</span></p>
        <p class="chunk" data-nb-ref-number="9" data-nb-words="67" data-nb-chars="430"><span class="idea" data-nb-ref-number="9" id="idea9" data-nb-words="67" data-nb-chars="430">Táž uzavřenost a&nbsp;samotářství, kterým se&nbsp;v&nbsp;pokročilém věku oddává velrybí učitel, je&nbsp;údělem všech starých vorvaňů. Skoro bez výjimky zjišťujeme, že&nbsp;osamělá velryba, jak se&nbsp;říká samotářskému leviatanu, bývá velice stará velryba. Jako ctihodný, mechem zarostlý Daniel Boone nechce u&nbsp;sebe mít nikoho než přírodu samu. Ji&nbsp;si&nbsp;bere za&nbsp;manželku ve&nbsp;vodních divočinách, a&nbsp;ta mu&nbsp;bývá manželkou nejlepší, třebaže má&nbsp;mnoho rozmarů a&nbsp;tajemství.</span></p>
        <p class="chunk" data-nb-ref-number="10" data-nb-words="66" data-nb-chars="452"><span class="idea" data-nb-ref-number="10" id="idea10" data-nb-words="66" data-nb-chars="452">Školy složené jen z&nbsp;mladých a&nbsp;silných samců, o&nbsp;nichž jsme se&nbsp;předběžně zmínili, jsou pravým opakem škol harémových. Velrybí samice bývají příznačně bojácné, kdežto mladí samci čili čtyřicetisudoví býci, jak se&nbsp;jim říká, jsou ze&nbsp;všech leviatanů daleko nejbojovnější a&nbsp;při utkání příslovečně nejnebezpečnější&nbsp;– kromě těch podivuhodných šedohlavých velrybích starců, s&nbsp;kterými se&nbsp;občas setkáme a&nbsp;kteří bojují zarytě jako ďáblové podráždění bolestnou dnou.</span></p>
        <p class="chunk" data-nb-ref-number="11" data-nb-words="73" data-nb-chars="499"><span class="idea" data-nb-ref-number="11" id="idea11" data-nb-words="73" data-nb-chars="499">Školy čtyřicetisudových býků jsou větší než školy harémové. Jako zástup univerzitních studentů jsou tito vorvani plni bojového zápalu, samý žert a&nbsp;rozpustilost; prohánějí se&nbsp;po&nbsp;světě tak bezstarostně a&nbsp;dovádivě, že&nbsp;by&nbsp;je&nbsp;žádný rozumný vedoucí pojišťovny nepojistil proti úrazu, jako by&nbsp;nepojistil výtržnického mladíčka z&nbsp;univerzity yalské nebo Harvardovy. Brzy ovšem skoncují s&nbsp;tímto bouřliváctvím, a&nbsp;když jsou asi ze&nbsp;tří čtvrtin dorostlí, rozejdou se&nbsp;a&nbsp;samostatně si&nbsp;hledají postavení, totiž harém.</span></p>
        <p class="chunk" data-nb-ref-number="12" data-nb-words="53" data-nb-chars="332"><span class="idea" data-nb-ref-number="12" id="idea12" data-nb-words="53" data-nb-chars="332">Jiný rozdíl mezi samčí a&nbsp;samičí školou je&nbsp;ještě příznačnější pro obě pohlaví. Řekněme, že&nbsp;zasáhnete čtyřicetisudového býka&nbsp;– chudák, všichni jeho kamarádi ho&nbsp;opustí. Ale zasáhněte příslušnici harémové školy, a&nbsp;její družky ji&nbsp;obklopí se&nbsp;všemi známkami starostlivosti a&nbsp;někdy se&nbsp;drží tak blízko ní&nbsp;a&nbsp;tak dlouho, až&nbsp;to&nbsp;zaplatí životem.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_098.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>