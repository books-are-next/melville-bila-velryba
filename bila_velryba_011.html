<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="II.TLUMOK">
    <meta name="apple-mobile-web-app-capable" content="yes">
    <title>II.TLUMOK • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_010.html">
    <link rel="next" href="./bila_velryba_012.html">
    <meta name="nb-order" content="10">
    <link rel="self" href="bila_velryba_011.html">
    <meta name="nb-identifier" content="melville-bila-velryba-f4b8411">
    <meta name="nb-role" content="chapter">
  </head>
  <body data-nb-words="1165" data-nb-chars="7039" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_010.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="9"><span class="idea" data-nb-ref-number="1" id="idea1" data-nb-words="1" data-nb-chars="9">II.TLUMOK</span></h1>
        <p class="chunk" data-nb-ref-number="2" data-nb-words="69" data-nb-chars="385"><span class="idea" data-nb-ref-number="2" id="idea2" data-nb-words="69" data-nb-chars="385">Nacpal jsem nějakou tu&nbsp;košili do&nbsp;svého starého cestovního tlumoku, vstrčil jej pod paždí a&nbsp;vydal se&nbsp;na&nbsp;cestu k&nbsp;mysu Hornu a&nbsp;k&nbsp;Tichému oceánu. Opustiv dobré město na&nbsp;starém Manhattanu, přibyl jsem v&nbsp;pořádku do&nbsp;New Bedfordu. Bylo to&nbsp;v&nbsp;sobotu večer, v&nbsp;prosinci. Velkým zklamáním pro mne byla zpráva, že&nbsp;parníček do&nbsp;Nantucketu již odplul a&nbsp;že teprve v&nbsp;pondělí bude zas možno se&nbsp;tam dostat.</span></p>
        <p class="chunk" data-nb-ref-number="3" data-nb-words="66" data-nb-chars="403"><span class="idea" data-nb-ref-number="3" id="idea3" data-nb-words="66" data-nb-chars="403">Většina mladých kandidátů strastí a&nbsp;útrap velrybářství ovšem zůstává právě tady v&nbsp;New Bedfordu a&nbsp;odtud se&nbsp;vydávají na&nbsp;svou plavbu; proto chci hned podotknout, že&nbsp;já&nbsp;jsem nic takového neměl v&nbsp;úmyslu. Byl jsem totiž rozhodnut, že&nbsp;nepopluji na&nbsp;žádné jiné lodi než právě na&nbsp;nantucketské, poněvadž vše, co&nbsp;souviselo s&nbsp;tímto proslulým starým ostrovem, bylo nějak skvělé, divoké, a&nbsp;to právě mě&nbsp;nesmírně vábilo.</span></p>
        <p class="chunk" data-nb-ref-number="4" data-nb-words="98" data-nb-chars="640"><span class="idea" data-nb-ref-number="4" id="idea4" data-nb-words="98" data-nb-chars="640">I&nbsp;když New Bedford v&nbsp;poslední době postupně monopolizoval velrybářské podnikání a&nbsp;třeba chudák starý Nantucket je&nbsp;dnes v&nbsp;tomto oboru daleko za&nbsp;ním, přece byl Nantucket Bedfordu velkým pravzorem jako Tyrus Kartágu; toť místo, na&nbsp;které byla vyvržena první mrtvá americká velryba. Odkud než právě z&nbsp;Nantucketu vypluli první domorodí velrybáři, rudokožci, v&nbsp;kánoích na&nbsp;honbu za&nbsp;leviatanem? A&nbsp;odkud, ne-li právě z&nbsp;Nantucketu, vyrazila první dobrodružná malá šalupa, zčásti naložená dovezenými oblázky&nbsp;– tak se&nbsp;alespoň vypráví&nbsp;– jimiž námořníci házeli na&nbsp;velryby, aby zjistili, jsou-li dosti blízko, aby se&nbsp;mohli odvážit vrhnout harpunu z&nbsp;čelenu?</span></p>
        <p class="chunk" data-nb-ref-number="5" data-nb-words="107" data-nb-chars="613"><span class="idea" data-nb-ref-number="5" id="idea5" data-nb-words="107" data-nb-chars="613">Když jsem tedy měl před sebou noc a&nbsp;den a&nbsp;ještě jednu noc v&nbsp;New Bedfordu, než se&nbsp;budu moci vydat k&nbsp;svému vyvolenému přístavu, musil jsem se&nbsp;starat, kde bych se&nbsp;zatím najedl a&nbsp;vyspal. Noc byla velmi nejasná, ba&nbsp;velmi tmavá a&nbsp;smutná, řezavě ledová a&nbsp;nepříjemná. Neznal jsem tam nikoho. Starostlivě jsem si&nbsp;prozkoumal kapsu a&nbsp;vylovil jen několik stříbrňáků. Nuže, Izmaeli, řekl jsem si, jak jsem tak stál uprostřed pusté ulice, svíraje tlumok a&nbsp;srovnávaje temnotu severu s&nbsp;temnotou jižní&nbsp;– kamkoli se&nbsp;ve&nbsp;své moudrosti rozhodneš jít na&nbsp;noc, můj drahý Izmaeli, nezapomeň se&nbsp;tam zeptat na&nbsp;cenu a&nbsp;nebuď příliš vyběračný!</span></p>
        <p class="chunk" data-nb-ref-number="6" data-nb-words="146" data-nb-chars="913"><span class="idea" data-nb-ref-number="6" id="idea6" data-nb-words="146" data-nb-chars="913">Loudavě jsem procházel ulicemi a&nbsp;minul štít „U&nbsp;zkřížených harpun“: zdálo se&nbsp;to&nbsp;tam příliš drahé a&nbsp;pěkné. Kousek dál&nbsp;– z&nbsp;jasně rudých oken hospody „U&nbsp;mečouna“&nbsp;– vycházely paprsky tak zářivé, že&nbsp;jako by&nbsp;rozpouštěly navátý sníh a&nbsp;led před domem, kdežto všude jinde zmrzlé náledí pokrývalo chodník a&nbsp;tvořilo desetipalcovou vrstvu, podobnou tvrdému asfaltu. To&nbsp;mě&nbsp;ovšem dost unavovalo, když jsem našlapoval na&nbsp;ostré výčnělky, protože podrážky mých bot byly po&nbsp;dlouhé a&nbsp;bezohledné službě velmi chatrné. Příliš drahé a&nbsp;pěkné, pomyslil jsem si, stanuv na&nbsp;okamžik, abych se&nbsp;podíval na&nbsp;proud světla, štědře dopadající na&nbsp;ulici, a&nbsp;naslouchal cinkotu sklenic uvnitř. Jdi jen dál, Izmaeli, řekl jsem si&nbsp;posléze; neslyšíš? Odejdi od&nbsp;těchto dveří. Příštipky na&nbsp;botách ti&nbsp;zahrazují cestu. Šel jsem dál. Instinktivně jsem se&nbsp;teď držel ulic vedoucích k&nbsp;vodě, kde bezpochyby jsou hostince nejlacinější, i&nbsp;když ne&nbsp;právě nejlákavější.</span></p>
        <p class="chunk" data-nb-ref-number="7" data-nb-words="117" data-nb-chars="701"><span class="idea" data-nb-ref-number="7" id="idea7" data-nb-words="117" data-nb-chars="701">Takové chmurné ulice! Vpravo i&nbsp;vlevo bloky temnoty, ne&nbsp;domů, tu&nbsp;a&nbsp;tam svíčka, jako světýlko pohybující se&nbsp;v&nbsp;hrobce. V&nbsp;tu noční hodinu posledního dne v&nbsp;týdnu byla tato městská čtvrť zcela opuštěna. Konečně jsem však přišel k&nbsp;čadivému světlu, vycházejícímu z&nbsp;nízké, široké budovy, jejíž dveře byly vybízivě dokořán. Vypadala zanedbaně jako veřejný útulek. Vstoupil jsem a&nbsp;ze všeho nejdřív klopýtl přes bednu s&nbsp;popelem. Ha, napadlo mi, když mě&nbsp;zvířený popel dusil, je&nbsp;to&nbsp;popel ze&nbsp;zničeného města Gomory? Když se&nbsp;dřívější hostince jmenovaly „U&nbsp;zkřížených harpun“ a&nbsp;„U&nbsp;mečouna“, to&nbsp;se&nbsp;tady musí říkat „V&nbsp;pasti“. Ale sebral jsem se, a&nbsp;uslyšev zevnitř silný hlas, šel jsem dál a&nbsp;otevřel druhé dveře, vnitřní.</span></p>
        <p class="chunk" data-nb-ref-number="8" data-nb-words="57" data-nb-chars="332"><span class="idea" data-nb-ref-number="8" id="idea8" data-nb-words="57" data-nb-chars="332">Zdálo se&nbsp;mi, že&nbsp;je&nbsp;to&nbsp;zasedání velkého Černého sněmu v&nbsp;Molochově chrámu. Sto černých tváří se&nbsp;zvědavě obrátilo v&nbsp;lavicích. Za&nbsp;nimi černý anděl zkázy bušil do&nbsp;knihy na&nbsp;kazatelně. Byl to&nbsp;černošský kostel; kazatel kázal o&nbsp;temnotě pekla, kde je&nbsp;pláč, nářek a&nbsp;skřípění zubů. Hola, Izmaeli, zabručel jsem couvaje, v&nbsp;„Pasti“ se&nbsp;baví bídně!</span></p>
        <p class="chunk" data-nb-ref-number="9" data-nb-words="55" data-nb-chars="327"><span class="idea" data-nb-ref-number="9" id="idea9" data-nb-words="55" data-nb-chars="327">Ubíraje se&nbsp;dále, přišel jsem konečně poblíž doků k&nbsp;slabému světélku a&nbsp;zaslechl žalostné skřípání někde nad hlavou; když jsem se&nbsp;podíval vzhůru, spatřil jsem, jak se&nbsp;nade dveřmi houpá štít bíle pomalovaný. Mělo to&nbsp;být něco jako vysoký vodotrysk s&nbsp;mlhavou vodní tříští a&nbsp;pod tím nápis: „Hostinec U&nbsp;velryby&nbsp;– Petr Rakev, majitel.“</span></p>
        <p class="chunk" data-nb-ref-number="10" data-nb-words="80" data-nb-chars="468"><span class="idea" data-nb-ref-number="10" id="idea10" data-nb-words="80" data-nb-chars="468">Rakev?&nbsp;– Velryba?&nbsp;– V&nbsp;tom zvláštním spojení to&nbsp;zní dost zlověstně, říkal jsem si. Ale v&nbsp;Nantucketu je&nbsp;to&nbsp;prý běžné jméno a&nbsp;tenhle Petr se&nbsp;podle všeho přistěhoval z&nbsp;Nantucketu. Světlo bylo tak mdlé a&nbsp;hostinec se&nbsp;zdál v&nbsp;tu chvíli docela klidný: malé, sešlé dřevěné stavení vypadalo, jako by&nbsp;sem bylo přitaženo odněkud z&nbsp;vyhořelé čtvrti, a&nbsp;poněvadž houpající se&nbsp;štít žebrácky skřípal, pomyslil jsem si, že&nbsp;právě tady budou mít laciné noclehy a&nbsp;nejlepší hrachovou polévku.</span></p>
        <p class="chunk" data-nb-ref-number="11" data-nb-words="245" data-nb-chars="1501"><span class="idea" data-nb-ref-number="11" id="idea11" data-nb-words="245" data-nb-chars="1501">Byl to&nbsp;podivný starý dům se&nbsp;štítem, z&nbsp;jedné strany jakoby ochromený a&nbsp;smutně se&nbsp;naklánějící. Stál na&nbsp;ostrém, sychravém nároží, kde burácející vichr Euroclydon skučel hůř než kolem zmítané kocábky ubohého Pavla. Euroclydon jest nicméně vítr nesmírně příjemný pro každého, kdo si&nbsp;v&nbsp;pokoji u&nbsp;krbu klidně ohřívá nohy. „Posuzujeme-li onen bouřlivácký vítr zvaný Euroclydon,“ praví jeden starý spisovatel&nbsp;– jehož dílo mám jen já&nbsp;v&nbsp;posledním exempláři&nbsp;– „je v&nbsp;tom veliký rozdíl, díváme-li se&nbsp;naň skleněným oknem, které všechen mráz zadržuje venku, nebo pozorujeme-li jej z&nbsp;neorámovaného okna, v&nbsp;němž je&nbsp;mráz po&nbsp;obou stranách a&nbsp;které zasklívá jen kmotra Smrt.“ Opravdu, pomyslil jsem si, když se&nbsp;mi&nbsp;tato věta vynořila v&nbsp;mysli&nbsp;– ve&nbsp;starém frakturovém písmu&nbsp;– uvažovals dobře. Ano, oči jsou okna a&nbsp;mé tělo je&nbsp;dům. Jaká škoda, že&nbsp;štěrbiny a&nbsp;trhliny místy trochu neucpali cupaninou! Ale teď už&nbsp;je&nbsp;pozdě na&nbsp;nějaké opravy. Vesmír je&nbsp;dokončen, svorník v&nbsp;klenbě zasazen a&nbsp;odřezky byly odvezeny před milionem let. Chudák Lazar, drkotající zuby u&nbsp;patníku, který je&nbsp;mu&nbsp;polštářem, a&nbsp;setřásající chvěním své hadry, ten si&nbsp;může obě uši ucpávat cáry a&nbsp;do úst strkat kukuřičnou šišku&nbsp;– pronikání bouřlivého Euroclydonu přece nezabrání. Euroclydon! praví starý bohatec v&nbsp;červeném hedvábném županu (později měl rudější), ale, ale! Jaká krásná mrazivá noc! Jak se&nbsp;třpytí Orion! Jaká severní záře! Nechť si&nbsp;jiní mluví o&nbsp;svém orientálním letním podnebí věčných skleníků; mně buď dána výsada, abych si&nbsp;sám vytvořil léto svým uhlím.</span></p>
        <p class="chunk" data-nb-ref-number="12" data-nb-words="43" data-nb-chars="259"><span class="idea" data-nb-ref-number="12" id="idea12" data-nb-words="43" data-nb-chars="259">Co&nbsp;však soudí Lazar? Může si&nbsp;ohřát zmodralé ruce od&nbsp;nádherné severní záře? Nedal by&nbsp;Lazar přednost Sumatře před tímto místem? Nechtěl by&nbsp;si&nbsp;raději lehnout podél rovníku? Ach, vy&nbsp;bohové! Nechtěl by&nbsp;raději táhnout do&nbsp;horoucích pekel, jen aby unikl tomuto mrazu?</span></p>
        <p class="chunk" data-nb-ref-number="13" data-nb-words="47" data-nb-chars="301"><span class="idea" data-nb-ref-number="13" id="idea13" data-nb-words="47" data-nb-chars="301">Že&nbsp;má&nbsp;Lazar ležet opuštěn na&nbsp;kameni přede dveřmi boháčovými, to&nbsp;je&nbsp;věru mnohem podivnější, než kdyby ledovec zakotvil u&nbsp;některého ostrova Moluckého. Ale boháč přece také žije jako car v&nbsp;ledovém paláci, zbudovaném ze&nbsp;zmrzlých vzdechů, a&nbsp;jako předseda abstinentního spolku pije jenom vlahé slzy sirotků.</span></p>
        <p class="chunk" data-nb-ref-number="14" data-nb-words="34" data-nb-chars="187"><span class="idea" data-nb-ref-number="14" id="idea14" data-nb-words="34" data-nb-chars="187">Ale dost již toho nářku, jedeme na&nbsp;lov velryb a&nbsp;na něco podobného budeme mít ještě dost času. Oškrabme led z&nbsp;promrzlých nohou a&nbsp;podívejme se, jak to&nbsp;vlastně vypadá v&nbsp;hostinci „U&nbsp;velryby“.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_012.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>