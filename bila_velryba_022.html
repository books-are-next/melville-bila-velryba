<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XIII.TRAKAŘ">
    <meta name="apple-mobile-web-app-capable" content="yes">
    <title>XIII.TRAKAŘ • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_021.html">
    <link rel="next" href="./bila_velryba_023.html">
    <meta name="nb-order" content="21">
    <link rel="self" href="bila_velryba_022.html">
    <meta name="nb-identifier" content="melville-bila-velryba-f4b8411">
    <meta name="nb-role" content="chapter">
  </head>
  <body data-nb-words="1497" data-nb-chars="9154" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_021.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="11"><span class="idea" data-nb-ref-number="1" id="idea1" data-nb-words="1" data-nb-chars="11">XIII.TRAKAŘ</span></h1>
        <p class="chunk" data-nb-ref-number="2" data-nb-words="63" data-nb-chars="422"><span class="idea" data-nb-ref-number="2" id="idea2" data-nb-words="63" data-nb-chars="422">Příštího rána, v&nbsp;pondělí, zbavil jsem se&nbsp;balzamované hlavy, kterou jsem dal holičovi jako vlásenkářskou palici, a&nbsp;zaplatil jsem účet svůj a&nbsp;kamarádův, použiv ovšem přítelových peněz. Šklebící se&nbsp;hostinský a&nbsp;stejně i&nbsp;strávníci byli neobyčejně pobaveni náhlým přátelstvím, které jsme s&nbsp;Kvíkvegem uzavřeli, zvláště když mě&nbsp;předtím tak poplašily prolhané historky Petra Rakve právě o&nbsp;Kvíkvegovi, k&nbsp;němuž jsem se&nbsp;teď přidružil.</span></p>
        <p class="chunk" data-nb-ref-number="3" data-nb-words="177" data-nb-chars="1059"><span class="idea" data-nb-ref-number="3" id="idea3" data-nb-words="177" data-nb-chars="1059">Vypůjčili jsme si&nbsp;trakař, naložili své věci, můj ubohý cestovní tlumok a&nbsp;Kvíkvegův vak z&nbsp;plachtoviny a&nbsp;síťové lůžko, a&nbsp;ubírali jsme se&nbsp;dolů k&nbsp;Mechu, což byl malý nantucketský škuner, zakotvený u&nbsp;přístaviště. Cestou na&nbsp;nás lidé vyvalovali oči; nepřekvapoval je&nbsp;ani tak Kvíkveg&nbsp;– byli totiž zvyklí vidět podobné lidojedy na&nbsp;ulicích&nbsp;– jako spíš to, že&nbsp;jsme my&nbsp;dva spolu tak důvěrní. Nevšímali jsme si&nbsp;jich, střídavě jsme tlačili trakař a&nbsp;Kvíkveg se&nbsp;občas zastavil, aby urovnal pochvu na&nbsp;špici své harpuny. Zeptal jsem se&nbsp;ho, proč nosí takovou nepohodlnou věc na&nbsp;pevninu a&nbsp;nemají-li všechny velrybářské lodi vlastní harpuny. Na&nbsp;to&nbsp;odpověděl, že&nbsp;je&nbsp;sice v&nbsp;podstatě celkem pravda, co&nbsp;říkám, ale on&nbsp;že&nbsp;přece jen má&nbsp;rád svou harpunu, poněvadž je&nbsp;zhotovena ze&nbsp;spolehlivého materiálu, je&nbsp;dobře vyzkoušena v&nbsp;mnohých smrtelných utkáních a&nbsp;srdce velryb jsou jí&nbsp;důvěrně známa. Zkrátka, jako mnozí sekáči a&nbsp;ženci, kteří chodí k&nbsp;sedlákovi na&nbsp;luka vyzbrojeni vlastními kosami&nbsp;– ačkoli si&nbsp;je&nbsp;přinášet nemusí&nbsp;– tak i&nbsp;Kvíkveg z&nbsp;osobních důvodů dával přednost své vlastní harpuně.</span></p>
        <p class="chunk" data-nb-ref-number="4" data-nb-words="95" data-nb-chars="530"><span class="idea" data-nb-ref-number="4" id="idea4" data-nb-words="95" data-nb-chars="530">Přebíraje mi&nbsp;trakař z&nbsp;ruky, vyprávěl mi&nbsp;směšnou příhodu o&nbsp;prvním trakaři, který kdy viděl. Stalo se&nbsp;to&nbsp;v&nbsp;Sag Harboru. Majitelé lodi mu&nbsp;půjčili trakař, aby si&nbsp;na&nbsp;něm podle všeho odvezl svou těžkou truhlu do&nbsp;hostince. Aby se&nbsp;nezdálo, že&nbsp;si&nbsp;neví rady&nbsp;– i&nbsp;když tomu tak ve&nbsp;skutečnosti bylo&nbsp;– jak s&nbsp;ním správně zacházet, Kvíkveg naložil truhlu na&nbsp;trakař a&nbsp;pevně ji&nbsp;přivázal. Potom zvedl trakař s&nbsp;truhlou na&nbsp;ramena a&nbsp;vykračoval si&nbsp;nahoru z&nbsp;přístaviště. „Och,“ řekl jsem, „Kvíkvegu, tos přece jen mohl být chytřejší. Nesmáli se&nbsp;ti&nbsp;lidé?“</span></p>
        <p class="chunk" data-nb-ref-number="5" data-nb-words="258" data-nb-chars="1580"><span class="idea" data-nb-ref-number="5" id="idea5" data-nb-words="258" data-nb-chars="1580">Potom mi&nbsp;vyprávěl jiný příběh. Obyvatelé jeho ostrova Rokovoko vytlačují při svatebních slavnostech z&nbsp;mladých kokosových ořechů libovonnou šťávu do&nbsp;velké, strakaté tykvové nádoby, podobné míse na&nbsp;punč; tato mísa zdobí vždycky střed rohože, na&nbsp;níž se&nbsp;koná hostina. Jednou připlula k&nbsp;Rokovoku velká obchodní loď a&nbsp;její velitel&nbsp;– podle všech známek pán velmi hrdý a&nbsp;puntičkářský, na&nbsp;námořního kapitána jistě až&nbsp;přespříliš&nbsp;– tento velitel byl pozván na&nbsp;svatební slavnost Kvíkvegovy sestry, hezké mladé princezny, jíž bylo právě deset let. Nuže, když všichni svatební hosté byli shromážděni v&nbsp;bambusové chatrči nevěstině, vešel tento kapitán, a&nbsp;že mu&nbsp;bylo vykázáno čestné místo, posadil se&nbsp;přímo proti míse, mezi velekněze a&nbsp;Jeho Veličenstvo krále, Kvíkvegova otce. Po&nbsp;modlitbě&nbsp;– tito lidé se&nbsp;modlí před jídlem právě tak jako my&nbsp;– ačkoli Kvíkveg mi&nbsp;řekl, že&nbsp;se&nbsp;modlí jinak než my, kteří přitom sklopíme oči k&nbsp;mísám; oni naopak se&nbsp;dívají jako kachny vzhůru k&nbsp;velkému Dárci všech hostin&nbsp;– nuže, jak povídám, když bylo po&nbsp;modlitbě, velekněz zahájil hostinu starodávným obřadem, obvyklým na&nbsp;ostrově: to&nbsp;jest, ponořil své posvěcené a&nbsp;posvěcující prsty do&nbsp;mísy, dříve než začne posvěcený nápoj kolovat. Kapitán, usazený hned vedle kněze, pozoroval ten obřad, a&nbsp;poněvadž si&nbsp;myslil, že&nbsp;on&nbsp;– jako kapitán lodi&nbsp;– má&nbsp;samozřejmě přednost před pouhým ostrovním králem, zvláště když je&nbsp;to&nbsp;ve&nbsp;vlastním domě králově&nbsp;– kapitán si&nbsp;tedy chladnokrevně umyl ruce v&nbsp;míse s&nbsp;nápojem. Domníval se&nbsp;patrně, že&nbsp;je&nbsp;to&nbsp;velká nádoba na&nbsp;omývání prstů. „Nuže, co&nbsp;myslíš?“ zeptal se&nbsp;Kvíkveg. „Smáli se&nbsp;naši lidé či&nbsp;ne?“</span></p>
        <p class="chunk" data-nb-ref-number="6" data-nb-words="126" data-nb-chars="791"><span class="idea" data-nb-ref-number="6" id="idea6" data-nb-words="126" data-nb-chars="791">Konečně jsme zaplatili přeplavné, bezpečně uložili zavazadla a&nbsp;stáli jsme na&nbsp;palubě škuneru. Ten zvedl plachty a&nbsp;klouzal po&nbsp;řece Acushnet. Po&nbsp;jedné straně stoupaly terasovitě ulice New Bedfordu, jehož ojíněné stromy se&nbsp;třpytily v&nbsp;jasném, studeném vzduchu. Na&nbsp;jeho přístavních hrázích byly nakupeny ohromné kopce a&nbsp;hory samých sudů a&nbsp;velrybářské lodi, toulající se&nbsp;po&nbsp;celém světě, ležely tu&nbsp;konečně tiše a&nbsp;bezpečně zakotveny bok po&nbsp;boku. Z&nbsp;některých se&nbsp;ozývalo bušení truhlářů a&nbsp;bednářů a&nbsp;s&nbsp;ním se&nbsp;mísil lomoz okolo ohňů a&nbsp;kovářských výhní, tavících železo; to&nbsp;všecko dosvědčovalo, že&nbsp;se&nbsp;připravují nové plavby. Sotva skončí jedna nebezpečná a&nbsp;dlouhá plavba, už&nbsp;začíná druhá; skončí-li, hned začíná třetí a&nbsp;tak dále, na&nbsp;věky věků. Takové je&nbsp;všechno pozemské usilování: bez konce, bez oddechu.</span></p>
        <p class="chunk" data-nb-ref-number="7" data-nb-words="62" data-nb-chars="399"><span class="idea" data-nb-ref-number="7" id="idea7" data-nb-words="62" data-nb-chars="399">Jakmile jsme se&nbsp;dostali na&nbsp;otevřenější moře, příjemný větřík hodně zesílil; malý Mech rychle odhazoval pěnu od&nbsp;svých boků jako frkající mladý hřebec. Jak jsem vdechoval ten ostrý vzduch!&nbsp;– Jak jsem pohrdal zemí s&nbsp;celními závorami&nbsp;– tou obecní silnicí, všude poznamenanou otrockými poplatky a&nbsp;kopyty! Začal jsem se&nbsp;obdivovat ušlechtilosti moře, jež nedovolí, aby na&nbsp;jeho povrchu někdo zanechal stopy.</span></p>
        <p class="chunk" data-nb-ref-number="8" data-nb-words="207" data-nb-chars="1277"><span class="idea" data-nb-ref-number="8" id="idea8" data-nb-words="207" data-nb-chars="1277">Kvíkveg zřejmě pil z&nbsp;téže pěnivé studnice a&nbsp;opíjela ho&nbsp;stejně jako mne. Jeho tmavé chřípí se&nbsp;rozšiřovalo; ukazoval obroušené a&nbsp;zašpičatělé zuby. Vpřed jsme letěli, vpřed; jakmile jsme se&nbsp;octli na&nbsp;širém moři, Mech se&nbsp;začal kořit větru, zvedal a&nbsp;potápěl svou příď jako otrok před sultánem. Naklonil se&nbsp;na&nbsp;bok a&nbsp;nakloněni jsme se&nbsp;řítili kupředu; každé lano zvonilo jako drát; dva štíhlé stěžně se&nbsp;nakláněly jako dosna indická ve&nbsp;vnitrozemském tornádu. Jak jsme tak stáli na&nbsp;přídi, jež brázdila moře, byli jsme tak zaujati tímto kymácivým výjevem, že&nbsp;jsme zprvu nepostřehli posměšné pohledy cestujících. To&nbsp;klackovité shromáždění se&nbsp;divilo, že&nbsp;dva lidští tvorové jsou spolu tak zadobře; jako kdyby běloch byl něčím důstojnějším než čistě umytý černoch. Byli to&nbsp;však nějací hlupáci a&nbsp;neotesanci, kteří snad dosud nepřišli dál než za&nbsp;humna, tak byli neotrkaní. Kvíkveg přistihl jednoho z&nbsp;těch holobrádků, jak se&nbsp;mu&nbsp;za&nbsp;zády posmívá. Myslil jsem, že&nbsp;udeřila klackova poslední hodina. Osmahlý divoch pustil harpunu, popadl posměváčka do&nbsp;náruče a&nbsp;potom ho&nbsp;vymrštil vysoko do&nbsp;vzduchu s&nbsp;vypětím sil téměř zázračným. Chlapík sebou mírně škubl, udělal přemet pozpátku a&nbsp;bez dechu dopadl na&nbsp;nohy. Kvíkveg se&nbsp;k&nbsp;němu obrátil zády, zapálil si&nbsp;tomahavkovou dýmku a&nbsp;podal mi&nbsp;ji, abych si&nbsp;zakouřil.</span></p>
        <p class="chunk" data-nb-ref-number="9" data-nb-words="13" data-nb-chars="98"><span class="idea" data-nb-ref-number="9" id="idea9" data-nb-words="13" data-nb-chars="98">„Kaptáne! Kaptáne!“ ječel chasník, utíkaje k&nbsp;tomu důstojníkovi. „Kaptáne, kaptáne, je&nbsp;tady ďábel!“</span></p>
        <p class="chunk" data-nb-ref-number="10" data-nb-words="28" data-nb-chars="165"><span class="idea" data-nb-ref-number="10" id="idea10" data-nb-words="28" data-nb-chars="165">„Poslyšte, vy, pane!“ zvolal kapitán, vyzáblý mořský vlk, a&nbsp;pyšně se&nbsp;nesl ke&nbsp;Kvíkvegovi. „Co to&nbsp;má, u&nbsp;čerta, znamenat? Což nevíte, že&nbsp;jste mohl toho chlapíka zabít?“</span></p>
        <p class="chunk" data-nb-ref-number="11" data-nb-words="12" data-nb-chars="61"><span class="idea" data-nb-ref-number="11" id="idea11" data-nb-words="12" data-nb-chars="61">„Co on&nbsp;říkat?“ zeptal se&nbsp;Kvíkveg a&nbsp;pootočil se&nbsp;klidně ke&nbsp;mně.</span></p>
        <p class="chunk" data-nb-ref-number="12" data-nb-words="19" data-nb-chars="112"><span class="idea" data-nb-ref-number="12" id="idea12" data-nb-words="19" data-nb-chars="112">„On povídá,“ odpověděl jsem, „že ty&nbsp;skoro zabít toho muže tam,“ a&nbsp;ukázal jsem na&nbsp;holobrádka ještě se&nbsp;chvějícího.</span></p>
        <p class="chunk" data-nb-ref-number="13" data-nb-words="24" data-nb-chars="168"><span class="idea" data-nb-ref-number="13" id="idea13" data-nb-words="24" data-nb-chars="168">„Zabít,“ zvolal Kvíkveg, sešklebiv tetovaný obličej v&nbsp;příšerný výraz opovržení. „Ach, on&nbsp;moc malá ryba. Kvíkveg nezabíjet tak malá ryba. Kvíkveg zabíjet velká velryba!“</span></p>
        <p class="chunk" data-nb-ref-number="14" data-nb-words="18" data-nb-chars="116"><span class="idea" data-nb-ref-number="14" id="idea14" data-nb-words="18" data-nb-chars="116">„Poslechni,“ řval kapitán, „já zabít tebe, jestli tady budeš provádět ještě nějaké lotroviny. Tak jen si&nbsp;dej pozor!“</span></p>
        <p class="chunk" data-nb-ref-number="15" data-nb-words="315" data-nb-chars="1885"><span class="idea" data-nb-ref-number="15" id="idea15" data-nb-words="315" data-nb-chars="1885">Ale právě v&nbsp;tom okamžiku se&nbsp;stalo, že&nbsp;kapitán měl nejvyšší čas, aby si&nbsp;dal pozor sám. Nesmírný tlak na&nbsp;hlavní plachtu přetrhl provaz u&nbsp;spodního cípu a&nbsp;ohromné ráhno teď poletovalo ze&nbsp;strany na&nbsp;stranu, dokonale zametajíc celou zadní část paluby. Ten ubožák, který předtím dostal od&nbsp;Kvíkvega důkladně na&nbsp;pamětnou, byl smeten přes palubu. Posádky se&nbsp;zmocnila panika. Pokusit se&nbsp;ráhno zachytit a&nbsp;zastavit&nbsp;– to&nbsp;by&nbsp;bylo šílenství. Lítalo zprava nalevo a&nbsp;zase zpátky bezmála tak rychle, jako tikají hodinky, a&nbsp;každou chvíli se&nbsp;zdálo, že&nbsp;se&nbsp;roztříští. Nikdo nic nepodnikal a&nbsp;zdálo se, že&nbsp;se&nbsp;ani nedá nic dělat. Muži na&nbsp;palubě utíkali na&nbsp;příď a&nbsp;odtud pozorovali ráhno, jako by&nbsp;to&nbsp;byla spodní čelist rozzuřené velryby. Uprostřed toho zděšení Kvíkveg obratně poklekl a&nbsp;po kolenou se&nbsp;proplížil pod létajícím ráhnem, uchopil provaz a&nbsp;uvázal jeden konec na&nbsp;zábradlí, potom druhým koncem mrštil jako lasem, zachytil jím ráhno, když mu&nbsp;letělo nad hlavou, a&nbsp;dalším trhnutím bylo bidlo chyceno a&nbsp;vše bylo zase zabezpečeno. Škuner nabral opět vítr, a&nbsp;zatímco mužstvo odvazovalo člun na&nbsp;zádi, Kvíkveg, po&nbsp;pás svlečený, se&nbsp;vrhl z&nbsp;boku dlouhým obloukem do&nbsp;vody. Nějaké tři minuty jsme ho&nbsp;viděli, jak plave jako pes, vymršťuje dlouhé paže přímo před sebe a&nbsp;střídavě vynořuje hnědá ramena z&nbsp;mrazivé pěny. Díval jsem se&nbsp;na&nbsp;toho znamenitého a&nbsp;nádherného chlapíka, ale neviděl jsem toho, koho by&nbsp;měl zachránit. Holobrádek zmizel pod vodou. Vtom se&nbsp;Kvíkveg vymrštil kolmo z&nbsp;vody, mžikem se&nbsp;rozhlédl kolem sebe, postřehl patrně, jak věci vypadají, potopil se&nbsp;a&nbsp;zmizel. Za&nbsp;několik minut se&nbsp;opět vynořil, jednou rukou plaval a&nbsp;druhou táhl nehybné tělo. Člun je&nbsp;brzo přijal na&nbsp;palubu. Chudák mladíček byl zachráněn. Všichni námořníci prohlašovali, že&nbsp;Kvíkveg je&nbsp;báječný chlap, a&nbsp;kapitán se&nbsp;mu&nbsp;omluvil. Od&nbsp;té&nbsp;chvíle jsem se&nbsp;držel Kvíkvega jako klíště; ano, až&nbsp;do&nbsp;té&nbsp;doby, kdy se&nbsp;chudák Kvíkveg dlouze ponořil naposled.</span></p>
        <p class="chunk" data-nb-ref-number="16" data-nb-words="79" data-nb-chars="480"><span class="idea" data-nb-ref-number="16" id="idea16" data-nb-words="79" data-nb-chars="480">Slyšeli jste kdy o&nbsp;takové prostomyslnosti? Kvíkveg si&nbsp;zřejmě ani nepomyslil, že&nbsp;zaslouží medaili od&nbsp;Spolku pro záchranu tonoucích a&nbsp;Spolku pro podporování šlechetnosti. Jen požádal o&nbsp;vodu&nbsp;– o&nbsp;pitnou vodu, aby mohl smýt mořskou sůl. Když se&nbsp;omyl, oblékl si&nbsp;suchý oděv, zapálil si&nbsp;dýmku a&nbsp;opřel se&nbsp;o&nbsp;zábradlí, dívaje se&nbsp;mírně na&nbsp;lidi kolem sebe, jako by&nbsp;si&nbsp;říkal: „Svět je&nbsp;vzájemná akciová společnost pro spolupráci na&nbsp;všech polednících. My&nbsp;lidojedi musíme pomáhat těmto křesťanům.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_023.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>