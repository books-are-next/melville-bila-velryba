<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XCII.AMBRA">
    <meta name="apple-mobile-web-app-capable" content="yes">
    <title>XCII.AMBRA • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_100.html">
    <link rel="next" href="./bila_velryba_102.html">
    <meta name="nb-order" content="100">
    <link rel="self" href="bila_velryba_101.html">
    <meta name="nb-identifier" content="melville-bila-velryba-00e3cd9">
    <meta name="nb-role" content="chapter">
  </head>
  <body data-nb-words="791" data-nb-chars="4947" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_100.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="10"><span class="idea" data-nb-ref-number="1" id="idea1" data-nb-words="1" data-nb-chars="10">XCII.AMBRA</span></h1>
        <p class="chunk" data-nb-ref-number="2" data-nb-words="170" data-nb-chars="996"><span class="idea" data-nb-ref-number="2" id="idea2" data-nb-words="170" data-nb-chars="996">Tato ambra je&nbsp;velmi zvláštní látka a&nbsp;tak důležitý obchodní artikl, že&nbsp;roku 1791 byl jistý kapitán Coffin, narozený v&nbsp;Nantucketu, vyslýchán o&nbsp;této věci v&nbsp;anglické dolní sněmovně. V&nbsp;oné době totiž, a&nbsp;vlastně až&nbsp;donedávna, nebyl přesně znám původ ambry ani jantaru. Ačkoli anglické označení ambry, ambergris, je&nbsp;francouzská složenina, znamenající šedý jantar, přece jsou to&nbsp;dvě věci zcela odlišné. Jantar se&nbsp;sice někdy najde na&nbsp;pobřeží moře, ale také jej vykopávají z&nbsp;některých půd daleko ve&nbsp;vnitrozemí, kdežto ambru najdete jen v&nbsp;moři. Mimoto je&nbsp;jantar látka tvrdá, průsvitná, křehká a&nbsp;bez vůně a&nbsp;užívá se&nbsp;jí&nbsp;k&nbsp;zhotovování náústků k&nbsp;dýmkám, na&nbsp;korále a&nbsp;ozdoby. Ambra je&nbsp;měkká, voskovitá a&nbsp;tolik libovonná a&nbsp;aromatická, že&nbsp;se&nbsp;jí&nbsp;hojně užívá ve&nbsp;voňavkářství na&nbsp;vonná vykuřovadla, do&nbsp;drahých svíček, do&nbsp;pudru na&nbsp;vlasy a&nbsp;do pomád. Turci ji&nbsp;užívají při vaření a&nbsp;také ji&nbsp;nosí do&nbsp;Mekky, jako se&nbsp;nosí kadidlo do&nbsp;chrámu svatého Petra v&nbsp;Římě. Někteří vinaři dávají pár zrníček do&nbsp;klaretu, aby mu&nbsp;dodali vůně.</span></p>
        <p class="chunk" data-nb-ref-number="3" data-nb-words="69" data-nb-chars="430"><span class="idea" data-nb-ref-number="3" id="idea3" data-nb-words="69" data-nb-chars="430">Kdo by&nbsp;si&nbsp;proto pomyslil, že&nbsp;elegantní dámy a&nbsp;páni mají zalíbení v&nbsp;parfému, který se&nbsp;vyskytuje v&nbsp;neslavných útrobách nemocné velryby! A&nbsp;přece je&nbsp;tomu tak. Někteří pokládají ambru za&nbsp;příčinu, jiní za&nbsp;následek zažívacích poruch u&nbsp;velryby. Těžko říci, jak takovou dyspepsii léčit. Nanejvýš dát velrybě tři nebo čtyři plné čluny Brand­rethových pilulek a&nbsp;potom hned utéci z&nbsp;dosahu, jako když lamači v&nbsp;lomech trhají třaskavinami skály.</span></p>
        <p class="chunk" data-nb-ref-number="4" data-nb-words="38" data-nb-chars="240"><span class="idea" data-nb-ref-number="4" id="idea4" data-nb-words="38" data-nb-chars="240">Zapomněl jsem říci, že&nbsp;v&nbsp;naší ambře byly nalezeny tvrdé, kulaté kostěné plátky, které Stubb z&nbsp;počátku považoval za&nbsp;knoflíky k&nbsp;námořnickým podvlečkám, ale později se&nbsp;ukázalo, že&nbsp;to&nbsp;jsou jen úlomky kostí z&nbsp;malých chobotnic, takto balzamované.</span></p>
        <p class="chunk" data-nb-ref-number="5" data-nb-words="64" data-nb-chars="443"><span class="idea" data-nb-ref-number="5" id="idea5" data-nb-words="64" data-nb-chars="443">Není to&nbsp;zvláštní, že&nbsp;se&nbsp;tato velice libovonná ambra vyskytuje neporušená uprostřed takové hniloby? Vzpomeňme na&nbsp;slova svatého Pavla ke&nbsp;Korintským o&nbsp;porušitelnosti a&nbsp;neporušitelnosti, jak jsme sice rozsíváni nesliční, ale vstaneme slavní! Podobně si&nbsp;připomeňme výrok Paracelsův o&nbsp;tom, co&nbsp;vytváří nejlepší vůni pižma. Nezapomínejme ani na&nbsp;podivný zjev, že&nbsp;nejhorší ze&nbsp;všech ohavně páchnoucích věcí je&nbsp;kolínská vodička v&nbsp;počátečním období výroby.</span></p>
        <p class="chunk" data-nb-ref-number="6" data-nb-words="81" data-nb-chars="521"><span class="idea" data-nb-ref-number="6" id="idea6" data-nb-words="81" data-nb-chars="521">Rád bych skončil tuto kapitolu výzvou právě vyřčenou, ale nemohu, poněvadž bych rád vyvrátil obvinění, často vznášené proti velrybářům, které by&nbsp;některé nepředpojaté mysli mohly mít za&nbsp;nepřímo potvrzené tím, co&nbsp;bylo řečeno o&nbsp;dvou velrybách u&nbsp;francouzské lodi. Už&nbsp;jinde v&nbsp;této knize jsem odmítl urážlivé nařčení, že&nbsp;velrybářské povolání je&nbsp;živnost veskrze odporná a&nbsp;špinavá. Je&nbsp;však třeba odmítnout ještě jednu věc. Poukazuje se&nbsp;na&nbsp;to, že&nbsp;všechny velryby vždy odporně páchnou. Jaký je&nbsp;asi původ tohoto nenávistného cejchu?</span></p>
        <p class="chunk" data-nb-ref-number="7" data-nb-words="108" data-nb-chars="667"><span class="idea" data-nb-ref-number="7" id="idea7" data-nb-words="108" data-nb-chars="667">Domnívám se, že&nbsp;jej lze zřetelně sledovat až&nbsp;k&nbsp;prvnímu příjezdu grónských velrybářských lodí do&nbsp;Londýna víc než před dvěma sty lety. Tehdy velrybáři nevyškvařovali tuk na&nbsp;moři, jako to&nbsp;vždy dělaly lodi jihomořské, nýbrž ho&nbsp;jen rozsekávali na&nbsp;kousky, cpali je&nbsp;otvory do&nbsp;sudů, a&nbsp;tak syrový tuk dopravovali domů. Ani dnes tomu není jinak. Krátká sezona v&nbsp;oněch ledových mořích a&nbsp;náhlé a&nbsp;prudké bouře, kterým jsou vystaveni, nedovolí jim jednat jinak. Následek toho je, že&nbsp;po&nbsp;otevření skladiště lodi a&nbsp;při vyprazdňování těch velrybích hřbitovů se&nbsp;šíří v&nbsp;grónských docích vůně podobná trochu vůni z&nbsp;rozkopaného starého městského hřbitova, na&nbsp;němž se&nbsp;má&nbsp;postavit porodnice.</span></p>
        <p class="chunk" data-nb-ref-number="8" data-nb-words="260" data-nb-chars="1640"><span class="idea" data-nb-ref-number="8" id="idea8" data-nb-words="260" data-nb-chars="1640">Také se&nbsp;domnívám, že&nbsp;toto zlomyslné očernění velrybářů zčásti snad zavinila existence holandské vesnice, která kdysi stála na&nbsp;pobřeží Grónska a&nbsp;jmenovala se&nbsp;Schmerenburgh nebo Smeerenberg; toho druhého jména užívá učený Fogo von Slack v&nbsp;své slavné knize o&nbsp;vůních, učebnici tohoto předmětu. Jak už&nbsp;jméno naznačuje (smeer&nbsp;– tuk; bergen – ukládati), byla ta&nbsp;vesnice postavena k&nbsp;vyškvařování tuku přivezeného holandským velrybářským loďstvem, aby se&nbsp;nemusel vozit domů do&nbsp;Holandska. Bylo tu&nbsp;množství pecí, kotlů na&nbsp;škvaření a&nbsp;skladišť na&nbsp;tuk. Když všechna zařízení pracovala naplno, jistě nešířila libou vůni. Ale u&nbsp;jihomořských velrybářských lodí lovících vorvaně je&nbsp;to&nbsp;všechno docela jiné. Když taková loď vrchovatě naplní své skladiště tukem, stráví na&nbsp;plavbě asi čtyřleté snad ani ne&nbsp;padesát dní vyškvařováním, a&nbsp;tuk v&nbsp;tom stavu, v&nbsp;jakém se&nbsp;dává do&nbsp;sudů, je&nbsp;téměř bez vůně. Je&nbsp;také pravda, že&nbsp;živé ani mrtvé velryby, zachází-li se&nbsp;s&nbsp;nimi slušně, nepatří k&nbsp;tvorům, kteří by&nbsp;nepříjemně páchli. Ani velrybáře nepoznáte čichem, jak se&nbsp;ve&nbsp;středověku tvrdilo o&nbsp;židovi, že&nbsp;ho&nbsp;tak lidé ve&nbsp;společnosti poznají. Velryba nemůže vlastně být jiná než vonná, když je&nbsp;obvykle tak dokonale zdravá, poněvadž má&nbsp;hojnost pohybu a&nbsp;je stále venku, třebaže, pravda, jen málokdy na&nbsp;volném vzduchu. Říkám, že&nbsp;pohyb vorvaních ocasních ploutví šíří nad vodou takovou vůni, jako když v&nbsp;teplém salonu zašustí šaty dáma navoněná pižmem. K&nbsp;čemu mám tedy přirovnat vorvaně, pokud jde o&nbsp;vůni, přihlížíme-li k&nbsp;jeho velikosti? Snad k&nbsp;onomu pověstnému slonovi s&nbsp;kly zdobenými šperky, navoněnému myrhou, který byl vyveden z&nbsp;indického města, aby se&nbsp;poklonil Alexandru Velikému?</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_102.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>