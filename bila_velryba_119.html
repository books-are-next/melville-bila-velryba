<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="CX.KVÍKVEG V RAKVI">
    <meta name="apple-mobile-web-app-capable" content="yes">
    <title>CX.KVÍKVEG V RAKVI • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_118.html">
    <link rel="next" href="./bila_velryba_120.html">
    <meta name="nb-order" content="118">
    <link rel="self" href="bila_velryba_119.html">
    <meta name="nb-identifier" content="melville-bila-velryba-6f106a3">
    <meta name="nb-role" content="chapter">
  </head>
  <body data-nb-words="1916" data-nb-chars="11680" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_118.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="18"><span class="idea" data-nb-ref-number="1" id="idea1" data-nb-words="3" data-nb-chars="18">CX.KVÍKVEG V RAKVI</span></h1>
        <p class="chunk" data-nb-ref-number="2" data-nb-words="166" data-nb-chars="1041"><span class="idea" data-nb-ref-number="2" id="idea2" data-nb-words="166" data-nb-chars="1041">Při prohlídce shledali, že&nbsp;sudy naposled uložené do&nbsp;skladiště jsou zcela neporušené a&nbsp;že trhlina je&nbsp;tedy někde dál. Počasí bylo klidné, a&nbsp;proto pronikali hlouběji a&nbsp;hlouběji, rušili spánek ohromných spodních vrstev a&nbsp;z&nbsp;půlnočního temna vytahovali na&nbsp;denní světlo obrovské krtky. Šlo se&nbsp;tak hluboko a&nbsp;nejspodnější sudy byly na&nbsp;pohled tak starobylé, zrezavělé a&nbsp;nevzhledné, že&nbsp;jste každou chvíli čekali, brzo-li se&nbsp;objeví jako základní kámen nějaká plesnivá truhla s&nbsp;mincemi kapitána Noema a&nbsp;s&nbsp;výtisky plakátů, marně varujících zaslepený starý svět před potopou. Káď za&nbsp;kádí byla vytahována, s&nbsp;vodou, chlebem a&nbsp;hovězím masem, i&nbsp;svazky dužin a&nbsp;železných obručí, až&nbsp;konečně byla paluba tak zaplněna, že&nbsp;se&nbsp;po&nbsp;ní&nbsp;dalo sotva chodit; vyprázdněný lodní trup duněl pod nohama ozvěnou, jako byste kráčeli nad prázdnými katakombami, a&nbsp;pohyboval se&nbsp;a&nbsp;válel v&nbsp;moři jako demižon naplněný vzduchem. Loď byla nahoře přetížena, jako když student s&nbsp;prázdným žaludkem nosí v&nbsp;hlavě celého Aristotela. Štěstí bylo, že&nbsp;nás v&nbsp;těch dnech nenavštívily žádné tajfuny.</span></p>
        <p class="chunk" data-nb-ref-number="3" data-nb-words="21" data-nb-chars="150"><span class="idea" data-nb-ref-number="3" id="idea3" data-nb-words="21" data-nb-chars="150">Tehdy se&nbsp;stalo, že&nbsp;mého ubohého pohanského společníka a&nbsp;oddaného důvěrného přítele Kvíkvega zachvátila horečka, která ho&nbsp;přibližovala k&nbsp;věčnému konci.</span></p>
        <p class="chunk" data-nb-ref-number="4" data-nb-words="97" data-nb-chars="595"><span class="idea" data-nb-ref-number="4" id="idea4" data-nb-words="97" data-nb-chars="595">Abyste věděli, ve&nbsp;velrybářském řemesle jsou sinekury neznámy; hodnost a&nbsp;nebezpečí jdou ruku v&nbsp;ruce. Čím víc se&nbsp;přibližujete k&nbsp;hodnosti kapitána, čím výše stoupáte, tím těžší máte dřinu. Tak i&nbsp;chudák Kvíkveg musel jako harpunář nejen čelit tváří v&nbsp;tvář zuřivosti žijící velryby, ale také&nbsp;– jak jsme už&nbsp;jinde viděli&nbsp;– jezdit na&nbsp;hřbetě mrtvé velryby ve&nbsp;vzbouřeném moři a&nbsp;konečně sestoupit do&nbsp;temnot skladiště a&nbsp;celý den se&nbsp;těžce lopotit v&nbsp;tomto podzemním vězení, rázně tahat nejneskladnější sudy a&nbsp;dbát o&nbsp;to, aby byly dobře urovnány. Zkrátka, harpunáři zastávají mezi velrybáři lodníky z&nbsp;podpalubí.</span></p>
        <p class="chunk" data-nb-ref-number="5" data-nb-words="312" data-nb-chars="1867"><span class="idea" data-nb-ref-number="5" id="idea5" data-nb-words="312" data-nb-chars="1867">Chudák Kvíkveg! Když byla loď asi do&nbsp;poloviny vykuchána, byli byste se&nbsp;měli nahnout nad otvor a&nbsp;podívat se&nbsp;dolů na&nbsp;toho tetovaného divocha, jak vysvlečen až&nbsp;do&nbsp;vlněných podvlékaček leze uprostřed vlhka a&nbsp;slizu jako zelená skvrnitá ještěrka na&nbsp;dně studny. A&nbsp;ukázalo se, že&nbsp;to&nbsp;pro chudáka divocha byla opravdu studně nebo lednice. Ačkoli to&nbsp;vypadá divně, protože se&nbsp;tam divoch horce potil, přece se&nbsp;strašně nachladil, nachlazení přešlo v&nbsp;horečku a&nbsp;po několika dnech utrpení Kvíkveg ležel ve&nbsp;visutém lůžku, nemaje daleko k&nbsp;samému prahu smrti. Tolik chřadl a&nbsp;chřadl v&nbsp;několika nekonečných dnech, až&nbsp;se&nbsp;zdálo, že&nbsp;z&nbsp;něho zbyla jen kostra a&nbsp;tetování. Jak scházel a&nbsp;lícní kosti mu&nbsp;špičatěly, jeho oči jako by&nbsp;se&nbsp;stále zvětšovaly a&nbsp;nabývaly zvláštního měkkého lesku a&nbsp;pohlížely na&nbsp;vás přes tu&nbsp;chorobu mírně, ale hluboce&nbsp;– podivuhodné to&nbsp;svědectví o&nbsp;tom nesmrtelném zdraví, které v&nbsp;něm nemohlo ani zemřít, ani zeslábnout. A&nbsp;jako se&nbsp;kruhy na&nbsp;vodě zvětšují, když slábnou, tak se&nbsp;zdálo, že&nbsp;se&nbsp;jeho oči rozšiřují a&nbsp;rozšiřují jako kruhy věčnosti. Nevýslovná hrůza se&nbsp;mne zmocňovala, když jsem seděl u&nbsp;lůžka chřadnoucího divocha a&nbsp;pozoroval v&nbsp;jeho tváři věci tak podivné, jaké snad neviděli ani ti, kdo byli svědky umírání Zoroastrova. Neboť to, co&nbsp;je&nbsp;v&nbsp;člověku opravdu podivuhodné a&nbsp;hrozné, to&nbsp;ještě nikdo nevyslovil ani nenapsal. A&nbsp;blíží-li se&nbsp;smrt, před níž jsme si&nbsp;všichni rovni, ta&nbsp;poznamená každého stejně posledním zjevením, které by&nbsp;mohl výstižně sdělit pouze spisovatel vstalý z&nbsp;mrtvých. A&nbsp;tedy ani žádný umírající Chaldejec nebo Řek&nbsp;– řekněme to&nbsp;ještě jednou&nbsp;– neměl vyšších a&nbsp;posvátnějších myšlenek, než byly ty, jejichž mystické stíny se&nbsp;přede mnou plížily po&nbsp;tváři chudáka Kvíkvega, když klidně ležel v&nbsp;kývajícím se&nbsp;visutém lůžku a&nbsp;moře jako by&nbsp;ho&nbsp;něžně ukolébávalo k&nbsp;jeho poslednímu odpočinku a&nbsp;neviditelný příliv oceánu ho&nbsp;vyzvedal výš a&nbsp;výše k&nbsp;nebi jemu předurčenému.</span></p>
        <p class="chunk" data-nb-ref-number="6" data-nb-words="223" data-nb-chars="1343"><span class="idea" data-nb-ref-number="6" id="idea6" data-nb-words="223" data-nb-chars="1343">Všichni členové posádky ho&nbsp;měli za&nbsp;ztraceného, a&nbsp;co si&nbsp;o&nbsp;svém stavu myslil Kvíkveg sám, to&nbsp;se&nbsp;velmi jasně ukázalo, když požádal o&nbsp;zvláštní laskavost. Zavolal si&nbsp;kohosi za&nbsp;šeré ranní hlídky, když se&nbsp;začínalo právě rozednívat, vzal ho&nbsp;za&nbsp;ruku a&nbsp;řekl, že&nbsp;v&nbsp;Nantucketu náhodou spatřil malou kánoi z&nbsp;tmavého dřeva, které mu&nbsp;připomínalo krásné dřevo z&nbsp;jeho rodného ostrova, a&nbsp;na svůj dotaz se&nbsp;dověděl, že&nbsp;všechny velrybáře, kteří zemřeli v&nbsp;Nantucketu, uložili do&nbsp;takových tmavých kánoí. Představa, že&nbsp;by&nbsp;byl takto pohřben, prý se&nbsp;mu&nbsp;velmi zalíbila, poněvadž se&nbsp;to&nbsp;podobalo obyčejům jeho plemene, podle nichž bývá mrtvý bojovník nabalzamován, položen do&nbsp;své kánoe a&nbsp;tak puštěn na&nbsp;vodu, aby plul k&nbsp;hvězdnému souostroví. Jeho krajané totiž nejen věří, že&nbsp;hvězdy jsou ostrovy, ale věří také, že&nbsp;jejich vlastní mírná, nekonečná moře splývají&nbsp;– kdesi daleko za&nbsp;všemi viditelnými obzory&nbsp;– s&nbsp;modrými nebesy a&nbsp;tak vytvářejí bílé peřeje Mléčné dráhy. Dodal, že&nbsp;mu&nbsp;jde mráz po&nbsp;těle při pomyšlení, že&nbsp;by&nbsp;ho&nbsp;měli pohřbít podle obvyklého námořnického zvyku v&nbsp;jeho visutém lůžku a&nbsp;vrhnout jako něco odporného napospas dravým žralokům. Ne, přeje si&nbsp;kánoi podobnou těm v&nbsp;Nantucketu a&nbsp;jemu jako velrybáři tím milejší, že&nbsp;taková kánoe-rakev podobně jako velrybářský člun nemá kýl, i&nbsp;když to&nbsp;snižuje její řiditelnost a&nbsp;zaviňuje nejednu odchylku cestou k&nbsp;temné věčnosti.</span></p>
        <p class="chunk" data-nb-ref-number="7" data-nb-words="88" data-nb-chars="559"><span class="idea" data-nb-ref-number="7" id="idea7" data-nb-words="88" data-nb-chars="559">Když se&nbsp;na&nbsp;zádi dověděli o&nbsp;této zvláštní okolnosti, bylo tesaři ihned nařízeno, aby splnil Kvíkvegovo přání, ať&nbsp;je&nbsp;jakékoli. Na&nbsp;lodi bylo trochu onoho pohanského, jako rakev zbarveného starého dřeva, které nařezali za&nbsp;dlouhé předchozí plavby v&nbsp;panenských hájích na&nbsp;ostrovech Lakadivských. Z&nbsp;těchto tmavých prken měl tesař zhotovit rakev. Sotva zvěděl o&nbsp;rozkazu, sebral míru a&nbsp;lhostejně a&nbsp;pohotově, jak to&nbsp;měl v&nbsp;povaze, odebral se&nbsp;ihned k&nbsp;mužstvu na&nbsp;přídi a&nbsp;velmi přesně poměřil Kvíkvega, důkladně označuje křídou na&nbsp;Kvíkvegově těle místa, kde nastavoval míru.</span></p>
        <p class="chunk" data-nb-ref-number="8" data-nb-words="11" data-nb-chars="66"><span class="idea" data-nb-ref-number="8" id="idea8" data-nb-words="11" data-nb-chars="66">„Ach, chudák, už&nbsp;tedy musí umřít,“ vyhrkl námořník z&nbsp;Long Islandu.</span></p>
        <p class="chunk" data-nb-ref-number="9" data-nb-words="42" data-nb-chars="223"><span class="idea" data-nb-ref-number="9" id="idea9" data-nb-words="42" data-nb-chars="223">Když se&nbsp;tesař vrátil k&nbsp;svému ponku, přenesl si&nbsp;na&nbsp;něj&nbsp;– pro pohodlí a&nbsp;celkový přehled&nbsp;– přesnou délku budoucí rakve; aby se&nbsp;mu&nbsp;nesmazala, udělal na&nbsp;obou koncích zářezy. Potom si&nbsp;připravil prkna a&nbsp;nástroje a&nbsp;dal se&nbsp;do&nbsp;práce.</span></p>
        <p class="chunk" data-nb-ref-number="10" data-nb-words="31" data-nb-chars="178"><span class="idea" data-nb-ref-number="10" id="idea10" data-nb-words="31" data-nb-chars="178">Když tesař zatloukl poslední hřebík a&nbsp;víko řádně ohladil a&nbsp;upravil, aby přiléhalo, hodil si&nbsp;rakev lehce na&nbsp;rameno a&nbsp;šel se&nbsp;zeptat na&nbsp;přední palubu, jestli už&nbsp;ji&nbsp;budou potřebovat.</span></p>
        <p class="chunk" data-nb-ref-number="11" data-nb-words="51" data-nb-chars="336"><span class="idea" data-nb-ref-number="11" id="idea11" data-nb-words="51" data-nb-chars="336">Kvíkveg zaslechl rozhořčené, ale zpola žertovné výkřiky, jimiž mužstvo na&nbsp;palubě odhánělo rakev, a&nbsp;k&nbsp;obecnému úžasu nařídil, aby mu&nbsp;rakev okamžitě přinesli. Ani to&nbsp;mu&nbsp;neodepřeli, vědouce, že&nbsp;ze&nbsp;všech smrtelníků jsou umírající lidé největšími tyrany; a&nbsp;poněvadž nás brzy nebudou již vůbec obtěžovat, je&nbsp;věru nejlépe těm chudákům vyhovět.</span></p>
        <p class="chunk" data-nb-ref-number="12" data-nb-words="168" data-nb-chars="959"><span class="idea" data-nb-ref-number="12" id="idea12" data-nb-words="168" data-nb-chars="959">Kvíkveg se&nbsp;nahnul přes okraj visutého lůžka a&nbsp;dlouho si&nbsp;rakev pozorně prohlížel. Potom požádal o&nbsp;svou harpunu, dal z&nbsp;ní vytáhnout dřevěnou násadu a&nbsp;uložit její ocelovou část do&nbsp;rakve i&nbsp;s&nbsp;jedním pádlem ze&nbsp;člunu. Na&nbsp;jeho přání do&nbsp;ní&nbsp;také nakladli po&nbsp;stranách suchary, láhev s&nbsp;pitnou vodou postavili do&nbsp;hlav a&nbsp;malý sáček dřevité hlíny, seškrabané ve&nbsp;skladišti, dali do&nbsp;nohou. A&nbsp;když mu&nbsp;ještě kus plachty svinuli za&nbsp;polštář, požádal Kvíkveg, aby ho&nbsp;přenesli do&nbsp;jeho poslední postele, že&nbsp;si&nbsp;ji&nbsp;vyzkouší, jak a&nbsp;zda vůbec je&nbsp;pohodlná. Ležel nehnutě několik minut a&nbsp;potom někomu řekl, aby šel k&nbsp;jeho vaku a&nbsp;přinesl odtud malého bůžka Joja. Potom zkřížil ruce na&nbsp;prsou, Joja mezi nimi, a&nbsp;požádal, aby ho&nbsp;přiklopili víkem (říkal mu&nbsp;poklop). Vrchní díl se&nbsp;tedy otočil na&nbsp;kožených závěsech a&nbsp;Kvíkveg ležel v&nbsp;rakvi skoro celý zakryt, až&nbsp;na&nbsp;spokojený obličej. „Rarmai“ (to bude dobré; to&nbsp;je&nbsp;snadné), zašeptal konečně a&nbsp;dal znamení, aby ho&nbsp;přenesli zpátky do&nbsp;visutého lůžka.</span></p>
        <p class="chunk" data-nb-ref-number="13" data-nb-words="33" data-nb-chars="180"><span class="idea" data-nb-ref-number="13" id="idea13" data-nb-words="33" data-nb-chars="180">Nežli to&nbsp;udělali, přiblížil se&nbsp;Pip, jenž se&nbsp;po&nbsp;celou tu&nbsp;dobu lstivě schovával v&nbsp;zákoutí, přistoupil až&nbsp;ke&nbsp;Kvíkvegovi a&nbsp;s&nbsp;tichým štkaním ho&nbsp;vzal za&nbsp;ruku; v&nbsp;druhé ruce měl tamburínu.</span></p>
        <p class="chunk" data-nb-ref-number="14" data-nb-words="76" data-nb-chars="459"><span class="idea" data-nb-ref-number="14" id="idea14" data-nb-words="76" data-nb-chars="459">„Ubohý poutníku, cožpak nikdy neskončíš všecko to&nbsp;únavné putování? Kam pluješ teď? Zanesou-li tě&nbsp;však proudy k&nbsp;milým Antillám, kde břeh bičují jen lekníny, vyřídíš mi&nbsp;tam malý vzkaz? Vyhledej nějakého Pipa, který je&nbsp;už&nbsp;dlouho nezvěstný. Myslím, že&nbsp;je&nbsp;na&nbsp;těch dalekých Antillách. Najdeš-li ho, potěš ho, jistě je&nbsp;velmi smutný. Podívej se, zapomněl si&nbsp;tady tamburínu&nbsp;– našel jsem ji. Bum a&nbsp;bim, bim bim! Jen zemři, Kvíkvegu, a&nbsp;já ti&nbsp;zahraji pochod umírajících.“</span></p>
        <p class="chunk" data-nb-ref-number="15" data-nb-words="78" data-nb-chars="527"><span class="idea" data-nb-ref-number="15" id="idea15" data-nb-words="78" data-nb-chars="527">„Slyšel jsem,“ zamumlal Starbuck, dívaje se&nbsp;dolů otvorem v&nbsp;palubě, „že lidé naprosto nevzdělaní mluvívají v&nbsp;prudkých horečkách starodávnými jazyky. A&nbsp;když toto tajemství zkoumáme, vždycky prý vyjde najevo, že&nbsp;v&nbsp;dětství zcela zapomenutém opravdu slýchali mluvit těmito starodávnými jazyky velké učence. Tak nám chudák Pip podivnou líbezností svého šílenství přináší, jak vroucně věřím, nebeské potvrzení o&nbsp;všech našich nebeských domovech. Kde se&nbsp;tomu mohl naučit než právě tam?&nbsp;– Slyšme! Už&nbsp;zase mluví, ale teď mnohem divočeji!“</span></p>
        <p class="chunk" data-nb-ref-number="16" data-nb-words="134" data-nb-chars="821"><span class="idea" data-nb-ref-number="16" id="idea16" data-nb-words="134" data-nb-chars="821">„Postavte se&nbsp;do&nbsp;dvojstupů! Udělejme z&nbsp;něho generála! Hola, kde je&nbsp;jeho harpuna? Položte ji&nbsp;tady napříč!&nbsp;– Bum a&nbsp;bim, bim a&nbsp;bim! Hurá! Kdyby mu&nbsp;teď usedl na&nbsp;hlavu statečný kohout a&nbsp;zakokrhal!&nbsp;– Kvíkveg umírá statečně!&nbsp;– Pamatujte si&nbsp;to, Kvíkveg umírá statečně! Dobře si&nbsp;toho všimněte; Kvíkveg umírá statečně, říkám, statečně, statečně, statečně! Ale ubožák malý Pip, ten zemřel jako zbabělec; celý se&nbsp;třásl strachy. Hr&nbsp;na&nbsp;Pipa! Poslyšte, najdete-li Pipa, řekněte všem na&nbsp;Antillách, že&nbsp;zběhl; je&nbsp;to&nbsp;zbabělec, zbabělec, zbabělec! Řekněte jim, že&nbsp;vyskočil z&nbsp;velrybářského člunu. Nikdy bych nebřinkal na&nbsp;tamburínu na&nbsp;počest ubožáka Pipa a&nbsp;nikdy bych ho&nbsp;nezdravil jako generála, kdyby tady ještě jednou umíral. Ne, ne! Hanba všem zbabělcům&nbsp;– hanba jim! Ať&nbsp;se&nbsp;utopí jako Pip, který vyskočil z&nbsp;velrybářského člunu! Hanba, hanba!“</span></p>
        <p class="chunk" data-nb-ref-number="17" data-nb-words="21" data-nb-chars="121"><span class="idea" data-nb-ref-number="17" id="idea17" data-nb-words="21" data-nb-chars="121">Po&nbsp;celou tu&nbsp;dobu ležel Kvíkveg se&nbsp;zavřenýma očima, jako by&nbsp;snil. Pipa odvedli a&nbsp;nemocného uložili opět do&nbsp;visutého lůžka.</span></p>
        <p class="chunk" data-nb-ref-number="18" data-nb-words="120" data-nb-chars="734"><span class="idea" data-nb-ref-number="18" id="idea18" data-nb-words="120" data-nb-chars="734">Ale když už&nbsp;zřejmě dokončil všechny přípravy na&nbsp;smrt a&nbsp;když se&nbsp;ukázalo, že&nbsp;se&nbsp;mu&nbsp;rakev dobře hodí, Kvíkveg se&nbsp;náhle zotavil. Brzy se&nbsp;zdálo, že&nbsp;tesařovy truhly již nebude třeba; když nad tím někteří projevovali radostné překvapení, řekl Kvíkveg o&nbsp;příčině svého náhlého uzdravení v&nbsp;podstatě asi toto: V&nbsp;kritické chvíli si&nbsp;právě vzpomněl, že&nbsp;má&nbsp;na&nbsp;pevnině malou povinnost, kterou zanedbal, a&nbsp;proto si&nbsp;to, jak tvrdil, s&nbsp;umíráním rozmyslil: nemohl ještě zemřít. Ptali se&nbsp;ho, zdali žít nebo zemřít je&nbsp;věc jeho vlastní svrchované vůle a&nbsp;přání. Zajisté, odpověděl. Zkrátka, podle Kvíkvegova názoru, umíní-li si&nbsp;člověk, že&nbsp;bude žít, nemůže ho&nbsp;zabít pouhá nemoc&nbsp;– leda snad velryba, bouře nebo podobný divoký ničitel, neovladatelný a&nbsp;nerozumný.</span></p>
        <p class="chunk" data-nb-ref-number="19" data-nb-words="8" data-nb-chars="61"><span class="idea" data-nb-ref-number="19" id="idea19" data-nb-words="8" data-nb-chars="61">Mezi divochem a&nbsp;civilizovaným člověkem je&nbsp;pozoruhodný rozdíl.</span></p>
        <p class="chunk" data-nb-ref-number="20" data-nb-words="71" data-nb-chars="427"><span class="idea" data-nb-ref-number="20" id="idea20" data-nb-words="71" data-nb-chars="427">Civilizovaný člověk se&nbsp;musí obyčejně po&nbsp;nemoci zotavovat šest měsíců, kdežto nemocný divoch je&nbsp;opět zpola zdráv skoro za&nbsp;den. Tak můj Kvíkveg velmi rychle nabýval sil; seděl na&nbsp;rumpálu po&nbsp;několik dní nečinně (s velkou chutí však jedl), až&nbsp;konečně náhle vyskočil, rozkročil se&nbsp;a&nbsp;rozpřáhl paže, protáhl se&nbsp;notně, zívl si&nbsp;trochu a&nbsp;potom vyskočil na&nbsp;příď svého zavěšeného člunu, a&nbsp;mávaje harpunou prohlásil, že&nbsp;je&nbsp;připraven k&nbsp;boji.</span></p>
        <p class="chunk" data-nb-ref-number="21" data-nb-words="162" data-nb-chars="1015"><span class="idea" data-nb-ref-number="21" id="idea21" data-nb-words="162" data-nb-chars="1015">Z&nbsp;fantastického rozmaru si&nbsp;teď udělal z&nbsp;rakve námořnickou truhlu, a&nbsp;vyprázdniv plátěný vak se&nbsp;šaty, pěkně si&nbsp;je&nbsp;do&nbsp;ní&nbsp;složil. Mnohou volnou hodinu strávil tím, že&nbsp;na&nbsp;víko vyřezával různé groteskní figury a&nbsp;kresby, a&nbsp;zdálo se, že&nbsp;se&nbsp;přitom snaží neuměle napodobovat některé spletité vytetované obrazce na&nbsp;svém těle. Toto tetování bylo prací zesnulého proroka a&nbsp;věštce z&nbsp;jeho ostrova, který hieroglyfickými značkami vypsal na&nbsp;jeho kůži úplnou teorii nebes a&nbsp;země a&nbsp;tajemné pojednání o&nbsp;umění, jak dosáhnout pravdy&nbsp;– takže Kvíkveg byl v&nbsp;své vlastní osobě vlastně hádankou, kterou bylo třeba rozluštit. Báječné dílo v&nbsp;jednom svazku. Ale jeho tajemství nedovedl přečíst ani on&nbsp;sám, ačkoli pod nimi tlouklo jeho vlastní srdce. Oněm tajemstvím bylo proto souzeno, aby se&nbsp;nakonec rozpadla i&nbsp;s&nbsp;živým pergamenem, na&nbsp;kterém byla napsána, takže nebyla vůbec rozluštěna. Právě tato myšlenka asi vedla Achaba k&nbsp;divokému výkřiku, když se&nbsp;kteréhosi rána odvrátil od&nbsp;chudáka Kvíkvega, kterého si&nbsp;prohlížel: „Ach, ďábelská muka bohů!“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_120.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>