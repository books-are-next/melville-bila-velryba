<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XXIX.VCHÁZÍ ACHAB,K NĚMU PŘISTUPUJE STUBB">
    <meta name="apple-mobile-web-app-capable" content="yes">
    <title>XXIX.VCHÁZÍ ACHAB,K NĚMU PŘISTUPUJE STUBB • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_037.html">
    <link rel="next" href="./bila_velryba_039.html">
    <meta name="nb-order" content="37">
    <link rel="self" href="bila_velryba_038.html">
    <meta name="nb-identifier" content="melville-bila-velryba-00e3cd9">
    <meta name="nb-role" content="chapter">
  </head>
  <body data-nb-words="1035" data-nb-chars="6128" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_037.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="5" data-nb-chars="41"><span class="idea" data-nb-ref-number="1" id="idea1" data-nb-words="5" data-nb-chars="41">XXIX.VCHÁZÍ ACHAB,K NĚMU PŘISTUPUJE STUBB</span></h1>
        <p class="chunk" data-nb-ref-number="2" data-nb-words="153" data-nb-chars="983"><span class="idea" data-nb-ref-number="2" id="idea2" data-nb-words="153" data-nb-chars="983">Uplynulo několik dní, Pequod měla ledy a&nbsp;ledovce za&nbsp;sebou a&nbsp;brázdila teď vody v&nbsp;zářivém jihoamerickém jaru, které na&nbsp;moři panuje téměř neustále na&nbsp;prahu věčného srpna v&nbsp;tropech. Teple svěží dni, jasné, zvonivé, vonné, překypující a&nbsp;štědré dni byly jako křišťálové poháry, naplňované perským šerbetem až&nbsp;přes okraj, vypíjené do&nbsp;dna, se&nbsp;sněhem z&nbsp;růžové vody. Noci plné hvězd a&nbsp;nádhery vypadaly jako hrdé dámy v&nbsp;sametu, posázeném šperky, obírající se&nbsp;doma v&nbsp;pyšném osamění vzpomínkami na&nbsp;nepřítomné dobyvačné rytíře, slunce se&nbsp;zlatými helmicemi! Měl-li člověk spát, bylo nesnadno volit mezi takovými rozkošnými dny a&nbsp;svůdnými nocemi. Ale všechna čarovnost tohoto nepomíjejícího počasí nejen obdarovala vnější svět novými kouzly a&nbsp;novými silami&nbsp;– působila také niterně na&nbsp;duši, zvláště když nastaly tiché, lahodné hodiny večerní. Tehdy paměť vytvářela své krystaly, jako se&nbsp;průzračný led tvoří většinou za&nbsp;tichého soumraku. A&nbsp;všechny tyto jemné vlivy působily víc a&nbsp;víc na&nbsp;Achabovu mysl.</span></p>
        <p class="chunk" data-nb-ref-number="3" data-nb-words="90" data-nb-chars="552"><span class="idea" data-nb-ref-number="3" id="idea3" data-nb-words="90" data-nb-chars="552">Stáří spí vždy málo. Jako kdyby člověk, čím déle je&nbsp;spjat se&nbsp;životem, chtěl mít tím méně společného s&nbsp;něčím, co&nbsp;se&nbsp;podobá smrti. Z&nbsp;námořních velitelů nejčastěji šediví vousáči opouštějí lůžko, aby se&nbsp;podívali na&nbsp;palubu zahalenou nocí. Achab nebyl výjimkou; jenže v&nbsp;poslední době pobýval tak často na&nbsp;vzduchu, že&nbsp;býval hostem spíše v&nbsp;kajutě, než aby z&nbsp;kajuty navštěvoval palubu. „Člověku se&nbsp;zdá, jako by&nbsp;sestupoval do&nbsp;hrobky,“ pobrukoval si, „když starý kapitán jako já&nbsp;sestupuje touhle úzkou chodbou, aby zalezl do&nbsp;svého lůžka, vyhloubeného jako hrob.“</span></p>
        <p class="chunk" data-nb-ref-number="4" data-nb-words="206" data-nb-chars="1301"><span class="idea" data-nb-ref-number="4" id="idea4" data-nb-words="206" data-nb-chars="1301">Proto téměř každých čtyřiadvacet hodin, když byly rozestavěny noční hlídky a&nbsp;skupina na&nbsp;palubě střežila spánek skupiny dole, a&nbsp;bylo-li třeba spustit lano na&nbsp;přední palubu, námořníci je&nbsp;neshazovali hrubě jako ve&nbsp;dne, nýbrž kladli je&nbsp;na&nbsp;pravé místo opatrně, aby nevyrušili své spící kamarády; když tedy zavládl takový stálý klid, mlčenlivý kormidelník obvykle začal pozorovat schůdky ke&nbsp;kajutě a&nbsp;zanedlouho se&nbsp;vynořil starý muž, přidržující se&nbsp;železného zábradlí, aby si&nbsp;pomohl při belhavé chůzi. Přece jen v&nbsp;něm bylo trochu šetrné lidskosti; neboť v&nbsp;takových chvílích obyčejně nepřecházel po&nbsp;zvýšené palubě na&nbsp;zádi; jeho unaveným důstojníkům, odpočívajícím nějakých šest palců od&nbsp;jeho chodidla z&nbsp;velrybích kostí, bylo by&nbsp;se&nbsp;jistě zdálo o&nbsp;skřípajících zubech žraloků, až&nbsp;by&nbsp;uslyšeli dunění a&nbsp;vrzání této kostěné nohy. Avšak jednou ho&nbsp;přepadl neklid příliš mocný, aby mohl mít ohledy k&nbsp;bližním, a&nbsp;když těžkým, dunivým krokem měřil loď od&nbsp;zádi až&nbsp;k&nbsp;hlavnímu stožáru, Stubb, starý druhý důstojník, vystoupil zdola a&nbsp;omlouvaje se&nbsp;podotkl poněkud rozpačitě, když si&nbsp;kapitán Achab přeje chodit po&nbsp;palubě, že&nbsp;mu&nbsp;to&nbsp;nikdo nemůže zakazovat, ale snad by&nbsp;se&nbsp;ten hluk dal nějak ztlumit. Potom neurčitě a&nbsp;váhavě nadhodil, že&nbsp;by&nbsp;se&nbsp;kostěné chodidlo mohlo obalit chomáčem koudele. Ach, Stubbe, tys tehdy neznal Achaba!</span></p>
        <p class="chunk" data-nb-ref-number="5" data-nb-words="46" data-nb-chars="259"><span class="idea" data-nb-ref-number="5" id="idea5" data-nb-words="46" data-nb-chars="259">„Copak jsem dělová koule, Stubbe,“ zvolal Achab, „že bys mě&nbsp;chtěl takhle obalit koudelí? Jdi si&nbsp;po&nbsp;svém, zapomněl jsem. Jdi dolů, do&nbsp;svého nočního hrobu, kde takoví, jako jsi ty, spí mezi rubáši, aby si&nbsp;zvykli, že&nbsp;nakonec jeden vyplní.&nbsp;– Dolů, pse, do&nbsp;boudy!“</span></p>
        <p class="chunk" data-nb-ref-number="6" data-nb-words="34" data-nb-chars="214"><span class="idea" data-nb-ref-number="6" id="idea6" data-nb-words="34" data-nb-chars="214">Stubb, užaslý nad tím, co&nbsp;nakonec vykřikl stařec, tak nenadále rozezlený, na&nbsp;chvíli ztratil řeč. Potom odpověděl rozčileně: „Nejsem, pane, zvyklý, aby se&nbsp;mnou někdo takhle mluvil. To&nbsp;se&nbsp;mi&nbsp;ani trochu nelíbí, pane.“</span></p>
        <p class="chunk" data-nb-ref-number="7" data-nb-words="16" data-nb-chars="107"><span class="idea" data-nb-ref-number="7" id="idea7" data-nb-words="16" data-nb-chars="107">„Dost!“ zasykl Achab mezi stisknutými zuby a&nbsp;prudce odcházel, jako by&nbsp;se&nbsp;chtěl vyhnout prchlivému pokušení.</span></p>
        <p class="chunk" data-nb-ref-number="8" data-nb-words="19" data-nb-chars="106"><span class="idea" data-nb-ref-number="8" id="idea8" data-nb-words="19" data-nb-chars="106">„Ne, pane, ještě ne!“ řekl Stubb, nabyv smělosti. „Nedám si&nbsp;od&nbsp;nikoho jen tak beze všeho nadat psů, pane.“</span></p>
        <p class="chunk" data-nb-ref-number="9" data-nb-words="15" data-nb-chars="87"><span class="idea" data-nb-ref-number="9" id="idea9" data-nb-words="15" data-nb-chars="87">„Tak budiž desetkrát nazván oslem, mulem a&nbsp;hlupákem a&nbsp;zmiz, nebo tě&nbsp;odklidím ze&nbsp;světa.“</span></p>
        <p class="chunk" data-nb-ref-number="10" data-nb-words="15" data-nb-chars="88"><span class="idea" data-nb-ref-number="10" id="idea10" data-nb-words="15" data-nb-chars="88">Při těchto slovech k&nbsp;němu Achab kráčel s&nbsp;výrazem tak zuřivým, že&nbsp;Stubb bezděky ustoupil.</span></p>
        <p class="chunk" data-nb-ref-number="11" data-nb-words="436" data-nb-chars="2390"><span class="idea" data-nb-ref-number="11" id="idea11" data-nb-words="436" data-nb-chars="2390">„Ještě nikdy se&nbsp;mi&nbsp;něco podobného nestalo, abych za&nbsp;to&nbsp;nedal pořádnou ránu,“ hučel Stubb, když sestupoval do&nbsp;své kajuty. „To je&nbsp;tuze divné. Počkat, Stubbe! Teď opravdu nevím, nemám-li se&nbsp;vrátit a&nbsp;udeřit ho, či&nbsp;spíš&nbsp;– copak to?&nbsp;– padnout tady na&nbsp;kolena a&nbsp;modlit se&nbsp;za&nbsp;něho. Ano, taková myšlenka mě&nbsp;právě napadla. Ale bylo by&nbsp;to&nbsp;poprvé, že&nbsp;bych se&nbsp;opravdu modlil. To&nbsp;je&nbsp;podivné; velmi podivné, a&nbsp;on je&nbsp;také podivný, ano, od&nbsp;přídě k&nbsp;zádi je&nbsp;to&nbsp;nejpodivnější muž, s&nbsp;kterým kdy Stubb plul na&nbsp;jedné lodi. Jak na&nbsp;mne zablýskal očima, jsou jako pánvičky s&nbsp;prachem! Je&nbsp;šílený? Jeho mysl jistě něco tíží, jako musí být něco těžkého na&nbsp;palubě, když praská. Vždyť ze&nbsp;čtyřiadvaceti hodin nestráví na&nbsp;lůžku víc než tři hodiny; a&nbsp;ani tehdy nespí. Což mi&nbsp;neříkal steward, že&nbsp;ráno vždycky najde starcovo ložní prádlo nadobro zmačkané a&nbsp;uválené, pokrývky skopané v&nbsp;nohách lůžka a&nbsp;prostěradlo div ne&nbsp;svázané v&nbsp;uzly? A&nbsp;polštář bývá prý tak strašně horký, jako by&nbsp;na&nbsp;něm byla ležela rozpálená cihla. Rozpálený stařec! Myslím, že&nbsp;se&nbsp;v&nbsp;něm probudilo svědomí, jak tomu říkají někteří lidé na&nbsp;pevnině&nbsp;– je&nbsp;to&nbsp;jakési křečovité škubání ve&nbsp;svalech, horší než bolest zubů. Ano, ano, nevím, co&nbsp;to&nbsp;je, ale Pánbůh mě&nbsp;chraň, abych to&nbsp;nechytil. On&nbsp;je&nbsp;samá záhada: rád bych věděl, proč každou noc chodí do&nbsp;skladiště na&nbsp;zádi, jak ho&nbsp;steward podezírá. Co&nbsp;tam kutí, to&nbsp;bych rád věděl! Kdopak si&nbsp;s&nbsp;ním dává schůzky ve&nbsp;skladišti? Není to&nbsp;podivné? Ale nač si&nbsp;tím lámat hlavu, nic to&nbsp;nepomůže&nbsp;– hlavní je, aby se&nbsp;člověk vyspal! Ať&nbsp;jsem zatracený, člověku stojí za&nbsp;to&nbsp;se&nbsp;narodit, jen když může zrovna usnout. Když o&nbsp;tom přemýšlím, je&nbsp;to&nbsp;vůbec to&nbsp;první, co&nbsp;nemluvňata dělají, a&nbsp;to je&nbsp;také podivné. Ať&nbsp;jsem zatracený, všechno je&nbsp;podivné, když tak o&nbsp;tom přemýšlím. To&nbsp;je&nbsp;však proti mým zásadám. Moje jedenácté přikázání zní ‚Nemysli‘, a&nbsp;‚Spi, kdy můžeš‘, to&nbsp;je&nbsp;moje dvanácté. Tak tady to&nbsp;zase máme. Ale jak to? Což mi&nbsp;nevynadal psů? Hrome! Řekl mi, že&nbsp;jsem desetkrát osel, a&nbsp;na tohle ještě naházel hromadu hlupáků! Mohl mě&nbsp;stejně dobře kopnout a&nbsp;tak to&nbsp;ukončit. Možná že&nbsp;mě&nbsp;kopl, a&nbsp;já si&nbsp;toho nevšiml, tak nějak jsem byl zaražen jeho čelem; zářilo jako vybílená kost. Nestojím pořádně na&nbsp;nohou. Nějak mě&nbsp;to&nbsp;vyšinulo, že&nbsp;se&nbsp;na&nbsp;mne ten staroch tak vrhl. Proboha, jistě to&nbsp;byl nějaký sen&nbsp;– Jakže? Jak? Jak?&nbsp;– Nejlépe bude nechat toho. Tak, půjdem zase do&nbsp;postele a&nbsp;ráno uvidíme, jak se&nbsp;na&nbsp;to&nbsp;tahle zpropadená hlava dívá při denním světle.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_039.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>