<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XLVI.DOHADY">
    <meta name="apple-mobile-web-app-capable" content="yes">
    <title>XLVI.DOHADY • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_054.html">
    <link rel="next" href="./bila_velryba_056.html">
    <meta name="nb-order" content="54">
    <link rel="self" href="bila_velryba_055.html">
    <meta name="nb-identifier" content="melville-bila-velryba-f4b8411">
    <meta name="nb-role" content="chapter">
  </head>
  <body data-nb-words="855" data-nb-chars="5425" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_054.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="11"><span class="idea" data-nb-ref-number="1" id="idea1" data-nb-words="1" data-nb-chars="11">XLVI.DOHADY</span></h1>
        <p class="chunk" data-nb-ref-number="2" data-nb-words="147" data-nb-chars="926"><span class="idea" data-nb-ref-number="2" id="idea2" data-nb-words="147" data-nb-chars="926">Ačkoli Achab, sžíraný žhavým ohněm svého záměru, měl při všech myšlenkách a&nbsp;činech neustále na&nbsp;zřeteli konečné polapení Moby Dicka, ačkoli byl zřejmě ochoten obětovat této jediné vášni všechny pozemské zájmy, přece se&nbsp;mohlo stát, že&nbsp;byl povahou a&nbsp;dlouhým zvykem natolik srostlý s&nbsp;velrybářským řemeslem, že&nbsp;se&nbsp;nedovedl zcela vzdát vedlejšího cíle plavby. Nebo aspoň, bylo-li tomu jinak, nechyběly tu&nbsp;jiné pohnutky, které naň měly větší vliv. Zašli bychom asi příliš daleko, kdybychom při zmínce o&nbsp;jeho monománii i&nbsp;jen naznačili, že&nbsp;se&nbsp;mstivá nenávist k&nbsp;bílé velrybě snad mohla do&nbsp;jisté míry vztahovat na&nbsp;všechny vorvaně, a&nbsp;tudíž čím více těchto oblud zabije, tím že&nbsp;je&nbsp;pravděpodobnější, že&nbsp;každá příští velryba, s&nbsp;níž se&nbsp;utká, bude ta&nbsp;nenáviděná, kterou pronásleduje. Takové domněnce můžete odporovat, ale zůstávají tu&nbsp;další úvahy, jež ho&nbsp;přece jen mohly ovlivňovat, ač&nbsp;se&nbsp;snad přímo nesrovnávaly s&nbsp;divokostí jeho hlavní vášně.</span></p>
        <p class="chunk" data-nb-ref-number="3" data-nb-words="305" data-nb-chars="1972"><span class="idea" data-nb-ref-number="3" id="idea3" data-nb-words="305" data-nb-chars="1972">Aby Achab dosáhl svého cíle, musí použít nástrojů, a&nbsp;ze všech nástrojů používaných k&nbsp;temným účelům jsou právě lidé nejméně spolehliví. Achab například věděl, že&nbsp;i&nbsp;když ovládá Starbucka sebevíc svým magnetismem, přece tento vliv nezasáhne celou jeho duchovní bytost, stejně jako pouhá převaha tělesná ještě nezahrnuje nadvládu duševní. K&nbsp;čisté duchovnosti má&nbsp;totiž intelekt jen jakýsi vztah tělesný. Starbuckovo tělo a&nbsp;Starbuckova ovládnutá vůle patřily Achabovi jen tak dlouho, dokud Achab přidržoval svůj magnet Starbuckovi u&nbsp;mozku; přesto však kapitán věděl, že&nbsp;i&nbsp;tehdy se&nbsp;první důstojník v&nbsp;hloubi duše hrozí jeho plánu, a&nbsp;kdyby mohl, s&nbsp;radostí by&nbsp;se&nbsp;z&nbsp;něho vyvlekl nebo jej dokonce zmařil. Možná také, že&nbsp;uplyne ještě mnoho času, než bude bílá velryba spatřena. V&nbsp;tomto dlouhém mezidobí se&nbsp;může Starbuck postavit v&nbsp;čelo otevřeným výbuchům vzpoury proti vedení kapitána Achaba, nebudou-li na&nbsp;něho působit obvyklé vlivy, přiměřené účelu a&nbsp;okolnostem. Nejen to, ale důmyslnost Achabova šílenství, pokud šlo o&nbsp;Moby Dicka, neprojevovala se&nbsp;ničím jasněji než právě neobyčejnou vnímavostí a&nbsp;chytrostí, s&nbsp;níž vytušil, že&nbsp;lov musí být prozatím nějak zbaven té&nbsp;zvláštní fantastické bezbožnosti, která ho&nbsp;obklopovala. Celou hrůzu výpravy bylo třeba zahalit temným závojem (poněvadž jen u&nbsp;málo lidí odvaha dovede odolávat ustavičnému přemítání, není-li přerušováno činností), a&nbsp;když důstojníci a&nbsp;mužstvo stojí na&nbsp;dlouhých nočních hlídkách, musí myslit na&nbsp;něco bližšího, než je&nbsp;Moby Dick. Nechť divošská posádka uvítala sebedychtivěji a&nbsp;sebebouřlivěji oznámení o&nbsp;jeho záměru, přece všichni námořníci všech oborů jsou více méně vrtkaví a&nbsp;nespolehliví&nbsp;– žijí venku v&nbsp;měnlivém počasí a&nbsp;nadýchají se&nbsp;jeho nestálosti&nbsp;– a&nbsp;zůstávají-li ve&nbsp;službě pro nějaký vzdálený cíl, pro jehož dosažení se&nbsp;zatím nedá nic dělat, i&nbsp;když nakonec slibuje vášnivé vzrušení&nbsp;– je&nbsp;nade vše nutné, aby prozatím měli jiné zájmy a&nbsp;jiné práce, které by&nbsp;je&nbsp;udržely v&nbsp;zdravé pohotovosti k&nbsp;závěrečnému prudkému útoku.</span></p>
        <p class="chunk" data-nb-ref-number="4" data-nb-words="179" data-nb-chars="1111"><span class="idea" data-nb-ref-number="4" id="idea4" data-nb-words="179" data-nb-chars="1111">Achab nezapomínal ani na&nbsp;jinou věc. Ve&nbsp;chvíli velkého vzrušení lidé odhazují všechny nízké pohnutky, ale takové chvíle jsou pomíjivé. Tuctový člověk je&nbsp;od&nbsp;přirozenosti chamtivý, říkal si&nbsp;Achab. I&nbsp;když připustíme, že&nbsp;bílá velryba plně vzrušuje srdce mé&nbsp;divošské posádky, a&nbsp;dráždíc jejich divokost, probouzí v&nbsp;nich i&nbsp;jistou velkodušnost potulných rytířů, přece jen, když se&nbsp;námořníci z&nbsp;této šlechetnosti pouštějí za&nbsp;Moby Dickem, musí mít také potravu pro své všední, denní choutky. Vždyť ani urození a&nbsp;vznešení křižáčtí rytíři za&nbsp;starých dob nebyli ochotni projet dva tisíce mil, aby bojovali o&nbsp;Svatý hrob, kdyby cestou nebyli mohli loupit, krást nebo si&nbsp;jinak bohabojně přivydělávat. Kdyby byli přísně přidržováni jen k&nbsp;svému konečnému a&nbsp;romantickému úkolu, příliš mnoho by&nbsp;se&nbsp;jich bylo od&nbsp;onoho konečného romantického úkolu s&nbsp;odporem odvrátilo. Nepřipravím tyto muže&nbsp;– uvažoval Achab&nbsp;– o&nbsp;všechnu naději na&nbsp;peníze, ano, na&nbsp;hotové peníze. Nyní snad penězi pohrdají; ale až&nbsp;uplyne několik měsíců a&nbsp;jim se&nbsp;nedostane žádné naděje na&nbsp;zisk, vzbouří se&nbsp;v&nbsp;nich najednou spící hlad po&nbsp;penězích, a&nbsp;to by&nbsp;byl Achabův konec.</span></p>
        <p class="chunk" data-nb-ref-number="5" data-nb-words="136" data-nb-chars="862"><span class="idea" data-nb-ref-number="5" id="idea5" data-nb-words="136" data-nb-chars="862">Kromě toho nechyběl ani jiný důvod k&nbsp;opatrnosti, týkající se&nbsp;spíš Achaba samého. Patrně v&nbsp;prudkém vzkypění a&nbsp;snad i&nbsp;trochu předčasně prozradil Achab hlavní, ale soukromý cíl výpravy Pequody a&nbsp;nyní si&nbsp;byl plně vědom, že&nbsp;se&nbsp;tím nepřímo vystavil nevývratnému obvinění, že&nbsp;se&nbsp;bezprávně zmocnil lodi, a&nbsp;kdyby se&nbsp;jeho posádce zachtělo, mohla mu&nbsp;plným právem a&nbsp;zcela beztrestně, a&nbsp;to z&nbsp;hlediska mravního i&nbsp;zákonného, odepřít další poslušnost, ba&nbsp;dokonce jej i&nbsp;násilím zbavit velení. Achab se&nbsp;ovšem musel mít na&nbsp;pozoru, aby nebyl ani v&nbsp;nejmenším nařčen z&nbsp;uchvácení moci, a&nbsp;bedlivě se&nbsp;chránit před možnými následky, kdyby takový utajovaný dojem šíře pronikal. Takovou ochranu mu&nbsp;mohla poskytnout jen převaha vlastního mozku, srdce a&nbsp;ruky, podepřená bdělou a&nbsp;přesně počítající pozorností ke&nbsp;každému sebemenšímu povětrnostnímu vlivu, kterému by&nbsp;mohlo jeho mužstvo podléhat.</span></p>
        <p class="chunk" data-nb-ref-number="6" data-nb-words="52" data-nb-chars="335"><span class="idea" data-nb-ref-number="6" id="idea6" data-nb-words="52" data-nb-chars="335">Ze&nbsp;všech těchto důvodů a&nbsp;snad ještě z&nbsp;jiných, které jsou příliš analytické, abychom je&nbsp;tu&nbsp;obšírně vykládali, Achab jasně viděl, že&nbsp;se&nbsp;musí stále ještě horlivě věnovat původnímu účelu, za&nbsp;kterým Pequod vyplula; musí nejen zachovávat všechny běžné zvyklosti, ale nadto ještě usilovně vzbuzovat dojem, že&nbsp;se&nbsp;svému povolání oddává vášnivě.</span></p>
        <p class="chunk" data-nb-ref-number="7" data-nb-words="35" data-nb-chars="208"><span class="idea" data-nb-ref-number="7" id="idea7" data-nb-words="35" data-nb-chars="208">Buď jak buď, tehdy bylo často slyšet jeho hlas, jak volá na&nbsp;tři vrcholy stožárů a&nbsp;nabádá muže na&nbsp;hlídce, aby pozorovali bystře obzor a&nbsp;neopominuli hlásit ani delfína. Tato bdělost nezůstala dlouho bez odměny.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_056.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>