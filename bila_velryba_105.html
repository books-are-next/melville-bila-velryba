<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XCVI.ŠKVAŘENÍ">
    <meta name="apple-mobile-web-app-capable" content="yes">
    <title>XCVI.ŠKVAŘENÍ • Bílá velryba</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./bila_velryba_104.html">
    <link rel="next" href="./bila_velryba_106.html">
    <meta name="nb-order" content="104">
    <link rel="self" href="bila_velryba_105.html">
    <meta name="nb-identifier" content="melville-bila-velryba-00e3cd9">
    <meta name="nb-role" content="chapter">
  </head>
  <body data-nb-words="1528" data-nb-chars="9443" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_104.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="13"><span class="idea" data-nb-ref-number="1" id="idea1" data-nb-words="1" data-nb-chars="13">XCVI.ŠKVAŘENÍ</span></h1>
        <p class="chunk" data-nb-ref-number="2" data-nb-words="50" data-nb-chars="320"><span class="idea" data-nb-ref-number="2" id="idea2" data-nb-words="50" data-nb-chars="320">Kromě zavěšených člunů je&nbsp;americká velrybářská loď nápadná zvenčí svými kotli. Loď je&nbsp;podivnou odchylkou od&nbsp;pravidla, poněvadž teprve tehdy je&nbsp;zcela vybavena, když ve&nbsp;spojení s&nbsp;dílem tesařským a&nbsp;provaznickým je&nbsp;hotova také důkladná práce zednická. Vypadá to, jako by&nbsp;na&nbsp;palubu byla přenesena cihlářská pec z&nbsp;širého pole.</span></p>
        <p class="chunk" data-nb-ref-number="3" data-nb-words="209" data-nb-chars="1298"><span class="idea" data-nb-ref-number="3" id="idea3" data-nb-words="209" data-nb-chars="1298">Kotle na&nbsp;škvaření stojí mezi předním a&nbsp;hlavním stožárem, na&nbsp;největším prostranství na&nbsp;palubě. Žebroví pod nimi je&nbsp;neobyčejně silné, aby udrželo váhu skoro plného kvádru z&nbsp;cihel a&nbsp;malty, o&nbsp;základně nějakých desetkrát osm čtverečných stop a&nbsp;pět stop na&nbsp;výšku. Základy nejsou zapuštěny do&nbsp;paluby, zdivo je&nbsp;připevněno k&nbsp;podlaze silnými železnými opěrami; jejich svislá ramena svírají stavbu na&nbsp;všech stranách a&nbsp;vodorovná jsou přišroubována k&nbsp;palubě. Po&nbsp;stranách je&nbsp;zdivo obloženo dřevem a&nbsp;nahoře je&nbsp;úplně pokrývá velký, vypouklý, těžký poklop. Sejmeme-li tento poklop, objeví se&nbsp;nám dva velké kotle, každý o&nbsp;obsahu několika sudů. Nepoužívá-li se&nbsp;jich, jsou udržovány ve&nbsp;vzorné čistotě. Leštívají je&nbsp;často saponitem a&nbsp;pískem, až&nbsp;se&nbsp;uvnitř lesknou jako stříbrné mísy na&nbsp;punč. Za&nbsp;nočních hlídek si&nbsp;někteří otrlí staří námořníci do&nbsp;nich zalezou a&nbsp;svinou se&nbsp;tu&nbsp;k&nbsp;spánku. Při leštění bývá v&nbsp;každém kotli jeden muž, a&nbsp;ti si&nbsp;v&nbsp;tom blízkém sousedství prozradí přes železné okraje kotlů lecjaké důvěrnosti. Jsou také vhodným místem pro hluboké matematické úvahy. Právě v&nbsp;levém kotli na&nbsp;Pequodě, když jsem pilně kroužil kolem sebe saponitem, právě tam mi&nbsp;poprvé přímo napadl pozoru hodný fakt, že&nbsp;v&nbsp;geometrii všechna tělesa klouzající po&nbsp;cykloidě, například můj saponit, sjedou z&nbsp;každého bodu přesně za&nbsp;touž dobu.</span></p>
        <p class="chunk" data-nb-ref-number="4" data-nb-words="75" data-nb-chars="464"><span class="idea" data-nb-ref-number="4" id="idea4" data-nb-words="75" data-nb-chars="464">Odstraníme-li přední kryt, objeví se&nbsp;nám na&nbsp;této straně holé zdivo, v&nbsp;kterém jsou přímo pod kotli dva železné otvory do&nbsp;pecí. Tyto otvory jsou opatřeny těžkými železnými dveřmi. Aby prudký žár nezasahoval palubu, jsou tu&nbsp;dvě mělké nádrže, prostírající se&nbsp;pod celým obezděným povrchem kotlů. Rourou vzadu se&nbsp;doplňují nádrže vodou podle toho, jak rychle se&nbsp;vypařuje. Navenek není žádných komínů; kouřové otvory zejí přímo ze&nbsp;zadní stěny. A&nbsp;nyní se&nbsp;na&nbsp;okamžik vraťme.</span></p>
        <p class="chunk" data-nb-ref-number="5" data-nb-words="25" data-nb-chars="152"><span class="idea" data-nb-ref-number="5" id="idea5" data-nb-words="25" data-nb-chars="152">Bylo asi devět hodin večer, když jsme na&nbsp;Pequodě kotle pro škvaření poprvé za&nbsp;této plavby uvedli v&nbsp;činnost. Dohlížet na&nbsp;práci bylo povinností Stubbovou.</span></p>
        <p class="chunk" data-nb-ref-number="6" data-nb-words="161" data-nb-chars="991"><span class="idea" data-nb-ref-number="6" id="idea6" data-nb-words="161" data-nb-chars="991">„Všecko hotovo? Tak tedy poklop dolů a&nbsp;spusťte to! Kuchaři, rozdělej oheň!“ To&nbsp;bylo snadné, poněvadž tesař házel po&nbsp;celou cestu hoblovačky do&nbsp;pecí. Zde nutno říci, že&nbsp;na&nbsp;velrybářské výpravě musí být první oheň pod kotli po&nbsp;nějaký čas udržován dřívím, ale potom se&nbsp;již dříví neužívá, leda když se&nbsp;má&nbsp;rychle zapálit běžné palivo. Stručně řečeno, chřupavý, scvrklý zbytek tuku po&nbsp;vyškvaření, nazývaný teď škvarky nebo kobližky, má&nbsp;v&nbsp;sobě ještě značné množství olejnaté látky. Tyto kobližky živí oheň. Jako plnokrevný hořící mučedník nebo misantrop, stravující sám sebe, dodává si&nbsp;velryba, jakmile je&nbsp;jednou zapálena, vlastní topivo a&nbsp;spaluje se&nbsp;vlastním tělem; ale kdyby tak ještě dovedla strávit i&nbsp;svůj vlastní kouř! Dýchat její kouř je&nbsp;totiž strašné a&nbsp;dýchat jej musíte, a&nbsp;nejen to, musíte v&nbsp;něm po&nbsp;jistou dobu žít. Vydává nepopsatelný, strašný hindský zápach, jaký se&nbsp;snad najde jen v&nbsp;blízkosti pohřebních hranic. Páchne jako levé křídlo při Posledním soudu; to&nbsp;je&nbsp;důvod pro existenci pekla.</span></p>
        <p class="chunk" data-nb-ref-number="7" data-nb-words="89" data-nb-chars="577"><span class="idea" data-nb-ref-number="7" id="idea7" data-nb-words="89" data-nb-chars="577">O&nbsp;půlnoci byly kotle v&nbsp;plném chodu. Loď se&nbsp;vzdálila od&nbsp;zdechliny a&nbsp;plula plnými plachtami; vál svěží vítr; divoká oceánská temnota byla neproniknutelná. Ale tu&nbsp;temnotu olizovaly zuřivé plameny, které občas rozeklaně vyrazily z&nbsp;otvorů plných sazí a&nbsp;ozařovaly každý vysoký provaz v&nbsp;ráhnoví jako pověstné řecké ohně. Hořící loď se&nbsp;pohybovala, jako by&nbsp;byla nemilosrdně pověřena vykonat pomstu. Tak ze&nbsp;svých půlnočních přístavů vypluly ty&nbsp;smolou a&nbsp;sírou naložené brigy smělého řeckého ostrovana Kanarise; místo plachet měly široké plameny, vrhly se&nbsp;na&nbsp;turecké fregaty a&nbsp;zapálily je.</span></p>
        <p class="chunk" data-nb-ref-number="8" data-nb-words="248" data-nb-chars="1567"><span class="idea" data-nb-ref-number="8" id="idea8" data-nb-words="248" data-nb-chars="1567">Poklop, sňatý z&nbsp;kotlů, ležel nyní před nimi jako široký stupeň. Na&nbsp;něm stály pekelné postavy pohanských harpunářů, kteří jsou vždy topiči na&nbsp;velrybářských lodích. Obrovskými ostrými vidlicemi pěchovali syčící tuk do&nbsp;rozpálených kotlů nebo prohrabávali oheň pod nimi, až&nbsp;ze&nbsp;dvířek vylétaly hadovité plameny, kroutící se, jako by&nbsp;je&nbsp;chtěly chytit za&nbsp;nohy. Kouř se&nbsp;valil v&nbsp;temných chuchvalcích. Každému nárazu lodi odpovídalo šplíchnutí tuku, který měl podle všeho sto chutí skočit harpunářům do&nbsp;obličeje. Naproti otvoru do&nbsp;pece, na&nbsp;vzdálenější straně širokého dřevěného stupně, byl rumpál. Ten sloužil za&nbsp;námořní otoman. Na&nbsp;něm se&nbsp;povalovaly hlídky, když neměly jinou práci, a&nbsp;dívaly se&nbsp;do&nbsp;rudé záře ohně tak upřeně, až&nbsp;se&nbsp;jim zdálo, že&nbsp;mají oči v&nbsp;hlavě upražené. Jejich snědé tváře, nyní začouzené ohněm a&nbsp;zpocené, jejich zcuchané plnovousy a&nbsp;proti tomu barbarsky skvělé zuby, to&nbsp;všechno podivně vynikalo při každém vrtošivém vzplanutí pod kotli. Když si&nbsp;vyprávěli svá bezbožná dobrodružství a&nbsp;líčili hrůzostrašné příběhy veselými slovy, když z&nbsp;nich hrubý smích vyrážel jako plameny z&nbsp;pece, když vpředu harpunáři divoce mávali obrovskými vidlicemi a&nbsp;sběračkami, když vítr skučel a&nbsp;vlny skákaly a&nbsp;loď sténala a&nbsp;potápěla se, a&nbsp;přesto neustále vyrážela pekelnou zář dál a&nbsp;dále do&nbsp;tmy moře a&nbsp;noci, opovržlivě hryzala bílou kost v&nbsp;tlamě a&nbsp;zlobně plivala kolem sebe na&nbsp;všechny strany, tehdy se&nbsp;Pequod, řítící se&nbsp;vpřed, zdála hmotným protějškem monomanické duše svého velitele&nbsp;– Pequod naložená divochy, s&nbsp;nákladem ohně, pálící mrtvolu a&nbsp;ponořující se&nbsp;do&nbsp;této temnoty temnot.</span></p>
        <p class="chunk" data-nb-ref-number="9" data-nb-words="74" data-nb-chars="432"><span class="idea" data-nb-ref-number="9" id="idea9" data-nb-words="74" data-nb-chars="432">Tak mi&nbsp;to&nbsp;připadalo, když jsem stál u&nbsp;kormidla a&nbsp;po dlouhé hodiny mlčky řídil cestu této ohnivé lodi na&nbsp;moři. Sám v&nbsp;této chvíli ponořen do&nbsp;tmy, viděl jsem tím lépe rudost, šílenost a&nbsp;strašidelnost druhých. Neustálý pohled na&nbsp;ďábelské postavy přede mnou, zahalené zpola v&nbsp;kouř a&nbsp;zpola v&nbsp;oheň, vyvolal konečně příbuzné vidiny v&nbsp;mé duši, jakmile jsem začal podléhat podivné ospalosti, která na&nbsp;mne vždy přicházela o&nbsp;půlnoci u&nbsp;kormidla.</span></p>
        <p class="chunk" data-nb-ref-number="10" data-nb-words="255" data-nb-chars="1487"><span class="idea" data-nb-ref-number="10" id="idea10" data-nb-words="255" data-nb-chars="1487">Ale oné noci se&nbsp;mi&nbsp;přihodila zvláštní (a dosud nevysvětlitelná) věc. Když jsem se&nbsp;vytrhl z&nbsp;krátkého zdřímnutí vstoje, náhle jsem si&nbsp;s&nbsp;hrůzou uvědomil, že&nbsp;něco osudně není v&nbsp;pořádku. Kostěná rukověť kormidla mě&nbsp;tloukla do&nbsp;boku, kterým jsem se&nbsp;o&nbsp;ni opíral. Slyšel jsem přitlumený šum plachet, které se&nbsp;právě začínaly pohybovat ve&nbsp;větru. Domníval jsem se, že&nbsp;mám oči otevřené, a&nbsp;zpola jsem si&nbsp;uvědomoval, že&nbsp;kladu prsty na&nbsp;víčka a&nbsp;mechanicky je&nbsp;rozvírám ještě víc. Ale přes to&nbsp;přese všechno jsem nedovedl najít před sebou kompas, podle něhož bych mohl řídit loď, ačkoli mi&nbsp;připadalo, že&nbsp;sotva před minutou jsem se&nbsp;díval na&nbsp;mapu při světle spolehlivé kompasové lampy. Zdálo se, že&nbsp;přede mnou není nic jiného než sloup tmy, tu&nbsp;a&nbsp;tam příšerně osvětlovaný rudými záblesky. Převládal dojem, že&nbsp;loď, na&nbsp;které stojím, nechť se&nbsp;žene seberychleji, nemíří k&nbsp;žádnému přístavu vpředu, nýbrž prchá pryč ode všech přístavů. Zmocnilo se&nbsp;mne silné vzrušení, jakoby pocit smrti. Ruce křečovitě sevřely rukojeť, ale přitom jsem měl bláznivou myšlenku, že&nbsp;rukojeť je&nbsp;nějakým kouzlem obrácena. Můj bože! Co&nbsp;se&nbsp;to&nbsp;se&nbsp;mnou děje? říkal jsem si. Ach tak, v&nbsp;dřímotě jsem se&nbsp;obrátil a&nbsp;stojím nyní čelem k&nbsp;lodní zádi, maje příď a&nbsp;kompas za&nbsp;zády. V&nbsp;okamžiku jsem se&nbsp;obrátil; právě včas, jen tak tak jsem zabránil, že&nbsp;loď nevylétla do&nbsp;vzduchu a&nbsp;nepřevrhla se; bylo to&nbsp;docela možné. Jak šťastně a&nbsp;vděčně jsem si&nbsp;oddychl, když jsem byl zbaven této nepřirozené noční halucinace i&nbsp;osudné možnosti, že&nbsp;se&nbsp;dostaneme pod vítr!</span></p>
        <p class="chunk" data-nb-ref-number="11" data-nb-words="79" data-nb-chars="515"><span class="idea" data-nb-ref-number="11" id="idea11" data-nb-words="79" data-nb-chars="515">Nedívej se, člověče, dlouho do&nbsp;ohně! Nikdy se&nbsp;neoddávej snění, máš-li ruku na&nbsp;kormidle! Neobracej se&nbsp;zády ke&nbsp;kompasu a&nbsp;uposlechni prvního pokynu kormidlové rukojeti, když tě&nbsp;dloubne! Nevěř umělému ohni, když jeho rudá zář dodává všemu strašidelného vzhledu. Zítra, v&nbsp;přirozené záři slunce, bude obloha opět jasná. Ti, kteří vypadali jako ďáblové v&nbsp;plamenných jazycích, ti&nbsp;se&nbsp;ráno objeví v&nbsp;podobě docela jiné, jistě příjemnější. Vznešené slunce, zlaté, radostné, tys jedinou pravou lampou&nbsp;– všechny ostatní jen lžou!</span></p>
        <p class="chunk" data-nb-ref-number="12" data-nb-words="163" data-nb-chars="1043"><span class="idea" data-nb-ref-number="12" id="idea12" data-nb-words="163" data-nb-chars="1043">Slunce však neskryje virginskou Smutnou bažinu, ani římskou prokletou Campagnu, ani širou Saharu, ani všechny ty&nbsp;miliony mil pouští a&nbsp;zármutků na&nbsp;světě. Slunce neskrývá ani oceán, který je&nbsp;temnou částí naší země a&nbsp;zabírá dvě třetiny zeměkoule. Má-li tedy smrtelník v&nbsp;sobě více radosti než starosti&nbsp;– takový smrtelník nemůže být skutečný&nbsp;– buď není pravdivý, nebo je&nbsp;nevyspělý. Podobně je&nbsp;tomu s&nbsp;knihami. Nejpravdivější ze&nbsp;všech mužů byl Trpitel, nejpravdivější ze&nbsp;všech knih je&nbsp;kniha Přísloví, Kazatel je&nbsp;skvěle ukutá ocel hoře. „Všechno je&nbsp;marnost.“ VŠECHNO. Tento umíněný svět si&nbsp;dosud neosvojil nekřesťanskou moudrost Šalomounovu. Ale ten, kdo se&nbsp;vyhýbá nemocnicím a&nbsp;vězením a&nbsp;zrychluje krok, když jde po&nbsp;hřbitově, a&nbsp;mluvil by&nbsp;raději o&nbsp;operách než o&nbsp;pekle, kdo nazývá Cowpera, Younga, Pascala a&nbsp;Rousseaua chorobnými ubožáky a&nbsp;po celý svůj bezstarostný život přísahá na&nbsp;Rabelaise, jehož považuje za&nbsp;velemudrce, a&nbsp;proto dobráka;&nbsp;– takový člověk není způsobilý sedat na&nbsp;náhrobcích a&nbsp;sdílet zelenou vlhkou plíseň s&nbsp;nezměrně hlubokým Šalomounem.</span></p>
        <p class="chunk" data-nb-ref-number="13" data-nb-words="99" data-nb-chars="584"><span class="idea" data-nb-ref-number="13" id="idea13" data-nb-words="99" data-nb-chars="584">Ale i&nbsp;Šalomoun praví: „Člověk bloudící z&nbsp;cesty rozumnosti v&nbsp;shromáždění mrtvých odpočívati bude“ (tj. i&nbsp;zaživa). Nevydávej se&nbsp;tedy ohni, aby tě&nbsp;neobrátil a&nbsp;neumrtvil, jako to&nbsp;na&nbsp;chvíli učinil mně. Existuje moudrost, která je&nbsp;hořem: ale existuje hoře, které je&nbsp;šílenstvím. A&nbsp;v&nbsp;některých duších je&nbsp;horský orel, který se&nbsp;dovede vnořit do&nbsp;nejtemnějších roklí i&nbsp;znovu z&nbsp;nich vyrazit a&nbsp;zmizet v&nbsp;prostorách zalitých sluncem. Ale i&nbsp;když věčně létá v&nbsp;rokli, ta&nbsp;rokle je&nbsp;na&nbsp;horách, takže i&nbsp;tehdy, snese-li se&nbsp;nejníž, je&nbsp;skalní orel stále výše než jiní ptáci na&nbsp;rovině, přestože vzlétají vysoko.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bila_velryba_106.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>