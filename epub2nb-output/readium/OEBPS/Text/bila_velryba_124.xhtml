<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>bila_velryba-120</title>
		<link href="../Styles/bila_velry_idstyles.css" rel="stylesheet" type="text/css"/>
	</head>
	<body id="bila_velryba" xml:lang="cs-CZ">
		<div>
			<p id="toc_marker-117" class="MLP-uroven2-kapitola">CXV.<br/>PEQUOD POTKÁVÁ MLÁDENCE</p>
			<p class="MLP-text-bez1radku">A&#160;byla věru příjemná ta podívaná i&#160;ty zvuky, které připlouvaly před větrem několik týdnů po tom, co byla ukuta Achabova harpuna.</p>
			<p class="MLP-text">Byla to nantucketská loď <span class="char-style-override-4">Mládenec</span>, jež právě naplnila poslední sud olejem a&#160;přirazila poklopy nad přecpanými skladišti, a&#160;teď, nežli zaměří svou příď k&#160;domovu, v&#160;radostné sváteční výstroji proplouvala vesele, třebas poněkud marnivě mezi loďmi na lovišti daleko od sebe rozptýlenými.</p>
			<p class="MLP-text">Tři mužové na stožárech měli na kloboucích dlouhé, úzké červené fábory. Na zádi byl zavěšen velrybářský člun dnem dolů, z&#160;čelenu na přídi visela dlouhá spodní čelist poslední zabité velryby, signály, vlajky a&#160;praporky všech barev vlály z&#160;lanoví na všech stranách. Všechny tři vrcholové koše měly po stranách zavěšeno po dvou soudcích oleje a&#160;nad tím na kosových příčkách hlavního stěžně bylo vidět malé soudky na vodu s&#160;touž drahou tekutinou. K&#160;hlavnímu stěžni byla přibita mosazná lampa.</p>
			<p class="MLP-text">Jak jsme se později dověděli, měl <span class="char-style-override-4">Mládenec</span> velmi překvapující úspěch, tím pozoruhodnější, že v&#160;těchto mořích křižovalo mnoho jiných lodí, které po celé měsíce nechytily ani jedinou rybu. <span class="char-style-override-4">Mládenec</span> byl nejen nucen rozdat mnoho sudů hovězího masa a&#160;chleba, aby uvolnil místo pro mnohem cennější vorvaninu, ale mimoto musel získat výměnou další sudy na tuk od lodí, s&#160;kterými se setkal. Tyto sudy byly nastavěny na palubě a&#160;v&#160;kajutách kapitána a&#160;důstojníků. Dokonce stůl ze společné jídelny rozštípali na podpal a&#160;společnost z&#160;kajuty jedla na širokém víku sudu přibitého k&#160;podlaze, který byl hlavním kusem nábytku. Na přídi si námořníci utěsnili a&#160;vysmolili své truhlice a&#160;naplnili je; žertem se dodávalo, že kuchař dal víko na svůj největší kotel a&#160;naplnil jej; steward prý ucpal náhradní kávovou konvici a&#160;naplnil ji; harpunáři prý stáhli násadce z&#160;harpun a&#160;naplnili tuleje tukem; že prý opravdu všechno všudy bylo naplněno vorvaním tukem, až na kapsy u&#160;kapitánových kalhot, a&#160;ty prý si kapitán vyhradil, aby do nich mohl samolibě vstrčit ruce&#160;– na důkaz naprosté spokojenosti.</p>
			<p class="MLP-text">Když se tato veselá loď, jíž štěstí tolik přálo, blížila k&#160;zachmuřené <span class="char-style-override-4">Pequodě</span>, bylo z&#160;její přední paluby slyšet barbarské zvuky obrovských bubnů, a&#160;když připlula ještě blíž, bylo vidět, jak mužstvo stojí v&#160;zástupu kolem obrovských kotlů na škvaření, potažených pergamenovitou kůží ze žaludku černé velryby; posádka tloukla pěstmi na kotle, jež při každém úderu hlasitě zaduněly. Na zadní palubě tančili důstojníci a&#160;harpunáři s&#160;dívkami olivové pleti, které s&#160;nimi uprchly z&#160;ostrovů polynéských. Tři černoši z&#160;Long Islandu, vznášející se v&#160;ozdobeném člunu, pevně uvázaném ve výši mezi předním a&#160;středním stožárem, řídili zářivými smyčci z&#160;velrybí slonoviny tento bujný tanec. Mezitím jiná část mužstva hlučně bourala zdivo pecí, z&#160;nichž už byly vyňaty obrovské kotle. Málem byste se byli domnívali, že strhují prokletou Bastilu, tak zuřivě pokřikovali, když házeli nepotřebné nyní cihly a&#160;maltu do moře.</p>
			<p class="MLP-text">Velitel a&#160;pán nad tím celým výjevem, kapitán, stál vzpřímen na vyvýšené části zadní paluby, takže celou tuto radostnou hru měl zplna před sebou&#160;– zdálo se, že je vymyšlena jen pro jeho osobní pobavení.</p>
			<p class="MLP-text">A&#160;Achab? Také on stál na velitelské palubě, ale ošumělý a&#160;temný, zatvrzele zachmuřený. A&#160;když se obě lodi míjely&#160;– jedna plná jásotu nad minulými událostmi, druhá plná předtuch věcí příštích&#160;– byli oba jejich kapitáni sami o&#160;sobě zosobněním celého toho nápadného protikladu.</p>
			<p class="MLP-text">„Pojď sem na palubu, pojď na palubu!“ volal veselý velitel <span class="char-style-override-4">Mládence</span>, vysoko zvedaje sklenici a&#160;láhev.</p>
			<p class="MLP-text">„Viděl jsi bílou velrybu?“ zavrčel Achab v&#160;odpověď.</p>
			<p class="MLP-text">„Ne; jen jsem o&#160;ní slyšel; ale vůbec v&#160;ni nevěř,“ řekl druhý muž dobrosrdečné. „Pojď na palubu!“</p>
			<p class="MLP-text">„Tys zatraceně moc veselý. Jen pluj dál! Ztratil jsi nějaké muže?“</p>
			<p class="MLP-text">„Ani to za řeč nestojí&#160;– dva z&#160;ostrovů, nic víc. Ale pojď na palubu, starý brachu, pojď sem! Brzo ti zaplaším ty chmury z&#160;čela. Pojď sem, jen pojď (máme tu veselo); loď je plná a&#160;na cestě domů.“</p>
			<p class="MLP-text">„Jak úžasně kamarádští jsou blázni!“ zahučel Achab. Potom nahlas odpověděl: „Tvá loď je plná a&#160;na cestě domů, jak říkáš. Nuže, mne nazývej lodí prázdnou a&#160;vyplouvající na moře. Jdi tedy svou cestou, a&#160;já půjdu také svou. Kupředu! Napni všechny plachty a&#160;drž se větru!“</p>
			<p class="MLP-text">A&#160;tak zatímco jedna loď plula vesele po větru, druhá si tvrdohlavě razila cestu proti němu. Takto se obě lodi rozešly. Posádka <span class="char-style-override-4">Pequody </span>se dívala vážnými, tesknými pohledy za vzdalujícím se <span class="char-style-override-4">Mládencem,</span> ale mužstvo této lodi si vůbec nevšímalo jejich pohledu a&#160;věnovalo se bujnému veselí. A&#160;když Achab, opřený o&#160;zábradlí na zádi, pozoroval loď vracející se domů, vyňal z&#160;kapsy lahvičku s&#160;pískem a&#160;potom, pohlížeje střídavě na loď a&#160;na lahvičku, v&#160;duchu přitom nejspíše spojoval dvě vzdálené představy, neboť lahvička byla naplněna pískem z&#160;nantucketského pobřeží.</p>
		</div>
</body>
</html>