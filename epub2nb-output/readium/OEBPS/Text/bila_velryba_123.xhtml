<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>bila_velryba-119</title>
		<link href="../Styles/bila_velry_idstyles.css" rel="stylesheet" type="text/css"/>
	</head>
	<body id="bila_velryba" xml:lang="cs-CZ">
		<div>
			<p id="toc_marker-116" class="MLP-uroven2-kapitola">CXIV.<br/>POZLACOVAČ</p>
			<p class="MLP-text-bez1radku">Pronikajíc hlouběji a&#160;hlouběji do středu japonského loviště, byla <span class="char-style-override-4">Pequod</span> plně zaujata rybařením. Za klidného, příjemného počasí bývali lovci často zaměstnáni v&#160;člunech nepřetržitě po dvanáct, patnáct, osmnáct až dvacet hodin: vytrvale veslovali, plachtili nebo pádlovali za velrybami nebo v&#160;přestávce šedesáti až sedmdesáti minut klidně čekali, až se vynoří. Jejich námaha však neměla valný výsledek.</p>
			<p class="MLP-text">Když člověk za takových časů pluje pod mírným sluncem po celý den na hladkých vlnách zvolna se zvedajících, usazen v&#160;člunu lehkém jako březová kánoe, a&#160;tak družně se přátelí s&#160;laskavými vlnami, že u&#160;okraje člunu předou jako kočky u&#160;krbu, když se v&#160;takových časech snivého míru člověk dívá na klidnou krásu a&#160;zářivost pokožky oceánu, snadno zapomíná, že pod ní tluče tygří srdce, a&#160;nerad si uvědomuje, že tato sametová tlapa jen skrývá nemilosrdný dráp.</p>
			<p class="MLP-text">Za takových časů veslař ve velrybářském člunu má lehký pocit jakési synovské důvěry k&#160;moři skoro jako k&#160;pevnině; považuje moře bezmála za kvetoucí zemi. Vzdálená loď, z&#160;níž je v&#160;dálce vidět jen vrcholky stožárů, jako by si brázdila cestu vpřed ne vlnami vysoko vzdutými, nýbrž vysokou trávou zvlněné prérie: jako když v&#160;ní koně západních vystěhovalců ukazují jen vztyčené uši, zatímco se jejich skrytá těla zeširoka brodí tou úžasnou zelení.</p>
			<p class="MLP-text">Táhlá panenská údolí a&#160;lahodně modré stráně kopců zvučí podivným šumotem a&#160;bzukotem. Skoro byste přísahali, že v&#160;těchto samotách spí někdy v&#160;rozkošné májové době děti unavené hrou, když si natrhaly lesních květin. To všechno splývá s&#160;vaší hluboce mystickou náladou, takže se skutečnost a&#160;fantazie setkávají na půl cestě, prolínají se a&#160;tvoří nedílný celek.</p>
			<p class="MLP-text">Takové uklidňující výjevy, třeba dočasné, měly aspoň stejně dočasný vliv i&#160;na Achaba. Ale i&#160;když se zdálo, že v&#160;něm tyto tajemné zlaté klíče otvírají jeho vlastní tajné zlaté poklady, jeho dech je přece jen zbavoval lesku.</p>
			<p class="MLP-text">Ó travnaté lučiny! Ó věčně zelené, nekonečné krajiny v&#160;duši! Ve vás&#160;– třeba jste už dlouho vyprahlé smrtícím suchem života pozemského&#160;– ve vás se mohou ještě lidé provalovat jako mladí koně v&#160;jeteli jitřně svěžím a&#160;na několik málo prchavých okamžiků cítit na sobě chladnou rosu nesmrtelného života! Kdyby tak Bůh dopřál, aby tyto požehnané, klidné okamžiky trvaly věčně! Ale smíšená a&#160;směšující se vlákna života tkají osnovu a&#160;útek: klidné chvíle jsou zkříženy bouřemi, bouře na každý klidný okamžik. V&#160;tomto životě není stálého pokroku bez opakování. Nepostupujeme po pevných stupních, abychom na posledním prodleli: od nevědomého kouzla dětství přes nepřemýšlivou víru chlapectví do pochybovačství doby dospívání (náš společný úděl), a&#160;od něho skepsí a&#160;potom nevěrou až ke konečnému spočinutí mužného věku v&#160;uvážlivém klidu slova Kdyby. Ne! Sotva to máme za sebou, už tím kruhem probíháme znovu; a&#160;jsme dětmi, hochy a&#160;muži a&#160;Kdyby&#160;– navěky.</p>
			<p class="MLP-text">Kde leží konečný přístav, který už nikdy neopustíme? V&#160;jakém nadšeném ovzduší to pluje svět, že se jeho nejznavenější vůle nikdy neunaví? Kde je skryt otec tohoto nalezence? Naše duše se podobají sirotkům, jejichž neprovdané matky zemrou při porodu; kdo je naším otcem, to tajemství leží s&#160;nimi v&#160;hrobě, a&#160;tam musíme, abychom se je dověděli.</p>
			<p class="MLP-text">A&#160;téhož dne si také Starbuck tiše povídal, dívaje se z&#160;boku svého člunu hluboko dolů do zlatého moře:</p>
			<p class="MLP-text">„Rozkoši nezměřitelná, jakou kdy spatřil milenec v&#160;očích své mladé nevěsty!&#160;– Nevyprávěj mi o&#160;svých žralocích s&#160;řadami zubů ani o&#160;tom, jak lidojedsky unášíš lidi! Nechť víra zapudí skutečnost; nechť obraznost zapudí vzpomínku. Dívám se hluboko dolů a&#160;věřím.“</p>
			<p class="MLP-text">A&#160;Stubb jako ryba s&#160;jiskřícími šupinami vskočil do téhož zlatého světla:</p>
			<p class="MLP-text">„Já jsem Stubb, a&#160;Stubb má svou minulost. Tady však Stubb přísahá, že býval vždy vesel!“</p>
		</div>
</body>
</html>