<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>bila_velryba-102</title>
		<link href="../Styles/bila_velry_idstyles.css" rel="stylesheet" type="text/css"/>
	</head>
	<body id="bila_velryba" xml:lang="cs-CZ">
		<div>
			<p id="toc_marker-99" class="MLP-uroven2-kapitola">XCVII.<br/>LAMPA</p>
			<p class="MLP-text-bez1radku">Kdybyste byli sestoupili od kotlů <span class="char-style-override-4">Pequody</span> do podpalubí na přídi, kde spali muži, kteří právě neměli hlídku, mohli jste se na okamžik domnívat, že stojíte v&#160;ozářené kapli kanonizovaných králů a&#160;rádců. Leželi tu v&#160;svých trojhranných dubových kryptách, každý námořník jako vytesaná němota, a&#160;dvacet lamp vrhalo záři na jejich zakryté oči.</p>
			<p class="MLP-text">Na obchodních lodích je tuk pro námořníky vzácnější než zlato. Oblékat se potmě, jíst potmě a&#160;klopýtat ve tmě k&#160;svému lůžku&#160;– to je jejich obvyklým údělem. Ale velrybář, honící se za potravou pro světlo, ten ve světle také žije. Osvětlí své lůžko, jako by měl kouzelnou lampu Aladinovu, a&#160;tak černé podpalubí i&#160;za nejtemnější noci stále tone v&#160;jasu.</p>
			<p class="MLP-text">Podívejte se, jak naprosto klidně bere velrybář několik lamp&#160;– často ovšem jen starých lahví a&#160;baněk&#160;– jde s&#160;nimi k&#160;měděným chladičům u&#160;kotlů a&#160;tam je naplňuje jako džbánky piva u&#160;otevřeného sudu. Svítí ovšem nejčistším tukem dosud nezpracovaným, a&#160;proto neporušeným: tekutinou, jakou neznají sluneční, měsíční nebo hvězdné světelné zdroje na pevnině. Je sladká jako máslo v&#160;dubnu, kdy se stáda začínají pást. Velrybář jde a&#160;loví si tuk, aby měl jistotu, že je čerstvý a&#160;pravý, jako si cestující na prérii loví zvěřinu k&#160;večeři.</p>
		</div>
</body>
</html>